﻿﻿ХОРЪТ:
Два рода равно знатни от Верона,
чиято красота е тук пред вас,
отново нарушавайки закона,
проливат ближна кръв със вражи бяс.
Двамина млади през стени от злоба
обикват се под гибелна звезда
и таз любов, отвела ги до гроба,
погребва с тях и кръвната вражда.
Със жребия на тез нещастни двама
и спора бащин, към страстта им глух,
във хода на два часа тази драма
ще занимае тънкия ви слух.
Където тя не е дотам добра,
дано помогне нашата игра!

САМСОН:
Казвам ти, Грегорио, няма да им цепим басма!

ГРЕГОРИО:
Разбира се! Да не сме им шивачи!

САМСОН:
Искам да кажа, че трябва да се пазят от всяко нещо, което би ме вбесило!

ГРЕГОРИО:
Да, от бесилото трябва да се пазиш.

САМСОН:
Ха, аз, като кипна, меча бързо го вадя!

ГРЕГОРИО:
Бързо го вадиш, бавно кипваш.

САМСОН:
Щом видя някое псе от дома на Монтеки, веднага се раздразвам!

ГРЕГОРИО:
Искаш да кажеш: "Раз, и драсвам"?

САМСОН:
Когото да срещна от тези кучета — жена, мъж, все едно, — ще мина откъм стената!

ГРЕГОРИО:
Защото си кекав. Само слабите ги притискат до стената.

САМСОН:
И затова слабия пол ние си го притискаме към стените. Тези от прислугата на Монтеки, ако са мъже — далеч от стената, а ако са жени — хайде към нея!

ГРЕГОРИО:
Кавгата е мъжка — само на господарите и на слугите им.

САМСОН:
Няма значение. Аз ще бъда безжалостен! Като свърша с мъжете, ще се заема с момите. До една ще ги изпребия!

ГРЕГОРИО:
Ще изпребиеш момите?

САМСОН:
Пребия или пробия. Разбирай го по свой вкус.

ГРЕГОРИО:
Тези, дето ще го вкусват, те трябва да разберат нещо.

САМСОН:
Ще разберат много, докато им ставам, щом минат, не се бой! Ти ме знаеш, че съм добро парче месо.

ГРЕГОРИО:
Добре че не си риба — щеше да бъдеш маринована хамсийка. Хайде, вади сечивото си! Двамина Монтекиевци пристигат.

САМСОН:
Ето го измъкнато. Предизвикай ги! Аз съм зад теб.

ГРЕГОРИО:
За да се криеш зад гърба ми, а?

САМСОН:
Не се бой за мен!

ГРЕГОРИО:
За себе си се боя, че ще офейкаш, докато се обърна.

САМСОН:
По-добре законът да бъде на наша страна. Да ги оставим те да почнат.

ГРЕГОРИО:
Като минем край оня, ще го изгледам зверски. Нека го вземе, както иска.

САМСОН:
Не както иска, а както му стиска. Аз пък ще им покажа пръст — ако го изтърпят, ще е срам за тях.

АБРАМ:
На нас ли показвате пръст, господине?

САМСОН:
Аз си показвам пръст, господине.

АБРАМ:
На нас ли показвате пръст, питам?

САМСОН:
Ако кажа "да", законът откъм нас ли ще е?

ГРЕГОРИО:
Не.

САМСОН:
Не, не показвам пръст на вас, господине. Просто си показвам пръст.

ГРЕГОРИО:
Кавга ли търсите, господине?

АБРАМ:
Кавга ли? Не, господине.

САМСОН:
Защото, ако търсите кавга, господине, аз съм насреща! Моят господар не е по-лош от вашия!

АБРАМ:
Но не е и по-добър!

САМСОН:
Може.

ГРЕГОРИО:
Кажи, че е по-добър! Един роднина на господаря иде насам!

САМСОН:
Да, по-добър е, господине!

АБРАМ:
Лъжеш!

САМСОН:
Вън мечовете, ако сте мъже! Грегорио, не забравяй страшния си удар!

БЕНВОЛИО:
Веднага спрете! Шпаги настрани!
Глупци, незнаещи защо се бият!

ТИБАЛТ:
И ти със гола шпага сред слугите?
Бенволио, насам се обърни
и виж смъртта си!

БЕНВОЛИО:
Аз ги разтървавам!
Скрий шпагата, Тибалт, или със нея
ми помогни да въдворим мира!

ТИБАЛТ:
Извадил шпага, а за мир говори?
Аз мразя тази дума, както мразя
Лукавия, Монтеките и теб!
Брани се, пъзльо!

ГРАЖДАНИ:
С тояги! С алебарди! Удряй! Бий!
Монтеки, Капулети — както дойде!

КАПУЛЕТИ:
Ха! Бой? Донесте дългия ми меч!

СИНЬОРА КАПУЛЕТИ:
Не меч, а патерица ти е нужна!

КАПУЛЕТИ:
Аз казах — меч! Виж стария Монтеки
как дръзко маха своя срещу мен!

МОНТЕКИ:
Ах, капулетска смет!... Недей ме дръж!

СИНЬОРА МОНТЕКИ:
Ще ме послушаш, ако си ми мъж!

КНЯЗЪТ:
Размирици! Врази на тишината,
със кръв съседска осквернили шпаги!...
Кому говоря?... Хора-зверове,
които огъня на свойта разпра
гасите със потоци кръв, шуртящи
от жилите ви!... Чувате ли, хей!
Под страх от тежки мъки, незабавно
махнете от ръце окървавени
позорното оръжие и чуйте
заповедта на гневния ви княз!
Трикратно вече в три безумни свади,
възникнали от думичка въздушна,
все вие, Капулети и Монтеки,
разтърсвате стъгдите на града ми
и карате достойните веронци,
съблекли тежки роби, с алебарди,
разядени от мирната ръжда,
враждата, вас разяла, да смиряват.
Ако отново причините смут
из тези улици, ще го платите
с цената на живота си! За днеска
по домовете да си идат всички!
Вървете вие е мене, Капулети,
а вий, Монтеки ще ми се явите
следобед във двореца Вилафранка,
където правосъдие раздавам,
за да узнаете какво е мойто
решение по случката. Повтарям,
под страх от смърт, разпръсвайте се всички!

МОНТЕКИ:
Кой пак раздуха старата ни ежба?
Вий, племеннико, бяхте ли, когато
започна всичко?

БЕНВОЛИО:
Не. Като пристигнах,
слугите — вашите и на врага ви —
се вече биеха. Измъкнах шпага,
за да ги разтърва. Но в този миг
се появи горещият Тибалт
и шпагата си, сипейки обиди,
размаха над главата си, така че
накара ветровете невредими
подигравателно да го освиркат.
Докато ний разменяхме атаки,
прииждаха все нови помагачи,
но, слава Богу, князът най-подир
възстанови разкъсания мир.

СИНЬОРА МОНТЕКИ:
О, де е син ми? Радвам се, че той
не е участвал в този кървав бой.

БЕНВОЛИО:
Госпожо, тази сутрин, час преди
божественото слънце да надзърне
на изтока през златния прозорец,
от лошо настроение подтикнат,
навън излязох и като минавах
през старите смокинови градини
на запад от града, видях Ромео
да се разхожда в сумрака самичък.
Запътих се към него, ала той
ме забеляза и се скри в гъстака.
За чувствата му съдейки по своите,
аз, който — сам на себе си дотегнал —
най-много исках да намеря кътче,
където друг най-малко ще ме търси,
последвах собствената си тъга,
наместо неговата да изследвам
и с тайно удоволствие избягнах
тоз, който явно бягаше от мен.

МОНТЕКИ:
Нерядко той е бивал виждан там
да умножава със горчиви сълзи
росата утринна и да прибавя
към парите й своите въздишки;
а слънцето щом почне да разтваря
завесите, които затъмняват
леглото на Аврора, моят син,
странейки от деня, се връща вкъщи,
усамотява се във свойта стая,
капаци и врати затваря плътно
и си създава втора дневна нощ.
Тез навици ще му докарат гибел,
ако съвет разумен от страни
причината за тях не отстрани.

БЕНВОЛИО:
А тя коя е, благородни вуйчо?

МОНТЕКИ:
Уви, не зная. Той я пази в тайна.

БЕНВОЛИО:
Самия него питахте ли?

МОНТЕКИ:
Питах
и лично, и посредством близки хора,
но той за свой съветник е избрал
единствен себе си — съветник, който
не знам доколко заслужава вяра, —
а към останалите е потаен
и недостъпен като млада пъпка,
която подъл червей е загризал,
преди листенца нежни да разтвори
за пролетния лъх и да приветства
светлика слънчев с първата си прелест.
Недъга му да можех да отгатна,
церил го бих с охота като тая,
с която диря днес да го узная.

БЕНВОЛИО:
Той иде тук. Отивайте си, моля!
След малко, вярвам, нещичко ще знам.

МОНТЕКИ:
Дано успеете във тази роля
на изповедник. Тръгвайте, мадам!

БЕНВОЛИО:
Добрутро, братовчеде!

РОМЕО:
Как, нима е
все още в пелените си денят?

БЕНВОЛИО:
Сега би девет!

РОМЕО:
Времето се мае,
когато черни мисли ни гнетят...
Не беше ли баща ми тук сега
и где така внезапно той избяга?

БЕНВОЛИО:
Отиде си. Кажи: каква тъга
Ромеовите часове разтяга?

РОМЕО:
Тъга по туй, което съкращава —
щом имам го — тез същи часове.

БЕНВОЛИО:
Любов?

РОМЕО:
Обратното!

БЕНВОЛИО:
Вражда тогава?

РОМЕО:
Любов, която без ответ зове!

БЕНВОЛИО:
Уви, Амур, тъй прелестен на вид,
нерядко бива злобен и сърдит!

РОМЕО:
Уви, Амур и с вързани очи,
към нас успява път да различи...
Къде ще хапнем?... Ха, следи от бой!
Не говори! До мене стигна той.
Омразата, аз виждам, действа вещо.
Но любовта и тя е страшно нещо:
любов — жестока ласка, нежен яд,
от хаоса новосъздаден свят,
пух тежък, леден пламък, болно здраве
невярваща си вяра, сън наяве —
такваз е в мене, братовчеде, тази
любов, която своя пламък мрази!
Извиквам смях, нали?

БЕНВОЛИО:
По-скоро сълзи.

РОМЕО:
Защо?

БЕНВОЛИО:
Защото виждам, че дошъл си
по пътя на страстта до край суров.

РОМЕО:
Това ще е излишък от любов:
до мъката, що тегне в мойта гръд,
щом твойта легне, ще се разплодят
без бавене! Приятелю злодей,
да размножаваш мойта скръб недей!
С въздишки страстни свода ний кадим;
опитай се да пръснеш този дим —
в миг пламъци ще лумнат от очи;
но хайде на пожара попречи —
в море от плач ще потопиш света.
Това, приятелю, е любовта.
И още: зорка лудост, тъжна радост,
горчилка адска и небесна сладост!...
Прощавай, драги!

БЕНВОЛИО:
Не, Ромео! Стой!
Не ме обиждай с този отказ свой!

РОМЕО:
Да, откъс! Аз откъснат съм оттук!
Какво е туй "Ромео"? Празен звук!

БЕНВОЛИО:
Кажи ми искрено, коя е тя?

РОМЕО:
А мога ли без искри да пламтя?

БЕНВОЛИО:
Не, без шега!

РОМЕО:
Ти казваш на болника
"не, без шега" свещеника да вика!
Една жена аз любя с огнен плам!

БЕНВОЛИО:
Това, че е жена, улучих сам!

РОМЕО:
Дали улучи колко е прекрасна?

БЕНВОЛИО:
По-лесно се улучва цел по-ясна.

РОМЕО:
Тук не улучи: тя като Диана
е в ризница от девственост изляна,
в която малкият Амур, уви,
напразно все стрелите си криви.
За нежни речи тя преграда има,
за жарък взор не е възпламенима
и безнадеждно скутът й закрит е
за златото, подкупващо светците.
Да, тя богата откъм красота е,
но на земята ще я завещае!

БЕНВОЛИО:
Обет е дала за моминство строго?

РОМЕО:
И тъй, пестейки се, прахосва много,
защото своя чар като сковава,
от този чар потомците лишава.
Красива, скромна — мен тя хвърли в ада,
за да спечели рая си в награда,
и ей ме: жив, но по безкръвен начин
убит от нейния обет безбрачен!

БЕНВОЛИО:
Послушай мене: забрави за нея!

РОМЕО:
Ти искаш да забравя да живея?

БЕНВОЛИО:
Огледай се за други красоти
наоколо!

РОМЕО:
Не, тъй насочваш ти
към нея дваж по-силно мисълта ми:
нали под маски прелестните дами
към себе си по-силно ни влекат,
защото, скрит зад черното, ликът
е в спомена ни с двойна красота;
не помни ли дваж по-красив света
тоз, който е останал без очи?
И най-красивата ми посочи —
ликът й чуден ще ми спомня само
за мойто чудо, двойно по-голямо!
Прости! За мен не ще намериш лек!

БЕНВОЛИО:
Ще го намеря, да не съм човек!

КАПУЛЕТИ:
Залог Монтеки внесе равен с моя,
и мисля, че за старци като нас
не е тъй трудно да живеят в мир.

ПАРИС:
Еднакво сте на почит двама вие
и странна е враждата ви. Но, моля,
какво ще кажете за мойта просба?

КАПУЛЕТИ:
Ще кажа туй, което вече казах.
Детето ми живота не познава
и няма четирнадесет години.
Ще трябва мраз дваж листи да попари,
дорде узрее тя за годежари.

ПАРИС:
По-млади зная плод щастлив да връзват.

КАПУЛЕТИ:
По-млади съхнат, като тъй избързват!
Земята взе ми всичко освен нея,
от нейната надежда аз живея;
затуй за нея може да се каже,
че е надеждна, пренадеждна даже.
Но вие, Парис, време не губете,
с ухажване сърцето й пленете,
защото моят глас ще избере
сред тези, на които тя се спре.
Таз вечер за годишния ни бал
приятели най-скъпи съм избрал —
увеличете пъстрия им рой
със едного, когото чувствам свой.
Вий първи сте поканен, то се знае.
Елате и пред вас ще засияе
цял рой от земни светила, чието
трептение ще освети небето.
От радостта, която всеки млад
изпитва, щом Април, облечен в цвят,
със смях подгони куцащата зима,
от тази радост и за вас ще има
в моминския цъфтеж на моя дом.
Със взор и слух избирайте и щом
се спрете на една, да бъде тя!
И мойто чедо между тез цветя
ще е едно. От скромните, уви!
Елате с мене.
Към Слугата, като му дава бележка.
А пък ти върви
и съобщи на всички в този списък,
без да забравяш за поклона нисък,
че тази вечер, щом се спусне мрака,
домът на Капулетите ги чака!

КНЯЗЪТ:
"Съобщи на всички в този списък!" Има дума: обущарят да си държи метъра, шивачът — калъпа, рибарят — четката, бояджията — мрежата. А аз какво да си държа? Кара ме да съобщавам по този списък, когато първо трябва някой на мен да съобщи какво е написал в него, който го е писал! Къде да намеря грамотни да ми го разчетат?... Ха, тъкмо навреме!

БЕНВОЛИО:
Клин клин избива. Заем плаща заем.
Нов огън стария задушва в дим.
Когато от въртене се замаем,
в обратната посока се въртим.
Ти влей в очите си зараза нова
и ще убиеш старата отрова!

РОМЕО:
Живовлякът и той добре ни пази.

БЕНВОЛИО:
Какъв живовляк?

РОМЕО:
Ами при зарази,
при драскотинка или пръст подут.

БЕНВОЛИО:
Ромео, какво бъбриш? Ти си луд!

РОМЕО:
Не съм, но съм държан във тъмнина
по-зле от луд, завързан, без храна,
измъчван, бит... Какво желаеш, драги?

КНЯЗЪТ:
Да ви поживи Господ, господине. Умеете ли да четете, а?

РОМЕО:
Да — своя жребий в тома на скръбта.

КНЯЗЪТ:
Може да сте го научили наизуст и затова. Кажете, моля ви се, умеете ли да прочетете всичко, като го видите?

РОМЕО:
Щом буквите му и езика знам.

КНЯЗЪТ:
Добре че го признахте. Много ви здраве!

РОМЕО:
Не бързай, драги! Мога да чета.
"Синьор Мартино с жена му и дъщерите му, граф Анселмо и красивите му сестри; уважаемата вдовица на Витрувио; синьор Плаченцио и милите му племеннички; Меркуцио и брат му Валентин, моят чичо Капулети с жена му и дъщерите; прекрасната ми племенница Розалина; Ливия; синьор Валенцио и братовчед му Тибалт; Лучио и веселата Елена."
Отлично общество. Къде ги каниш?

КНЯЗЪТ:
У нас.

РОМЕО:
Къде "у вас"?

КНЯЗЪТ:
Вкъщи. На вечеря.

РОМЕО:
Но в чия къща?

КНЯЗЪТ:
На господаря, чия?

РОМЕО:
Прав си, трябваше първо за него да те запитам.

КНЯЗЪТ:
Аз ще ви го кажа и без да питате. Моят господар е богатият синьор Капулети и ако вие не сте от дома на Монтеките, заповядайте довечера да му обърнете една чашка! Да ви поживи Господ!

БЕНВОЛИО:
На този празник твойта РОЗАЛИНА:
ще бъде роза сред една градина,
цъфтяща от веронски красоти.
Да идем там! Със тях сравни я ти
и в погледа ти твоята избрана
ще стане изведнъж от лебед — врана.

РОМЕО:
О, кажат ли го тези две зеници,
тъй често давени и все пак живи,
да пламнат като явни еретици
за богохулства и слова лъжливи!
Не може друга чар такъв да има!
Не, моята любов е несравнима!

БЕНВОЛИО:
Не несравнима. Само несравнена.
Видял си я от други отделена,
но ако дойдеш с мене, ново чудо
ще сложим на отсрещното й блюдо
и вярвай, то за миг ще наклони
на взора ти кристалните везни.

РОМЕО:
Ще дойда не на лов за образ нов,
а за да зърна своята любов!

СИНЬОРА КАПУЛЕТИ:
Къде е дъщеря ми? Нека дойде!

ДОЙКАТА:
Извиках я. Това е вярно, както
че на дванайсет още бях мома!
Хей, агънце! Хей, пиле! Где се дяна
това девойче? Де си, Жулиета?

ЖУЛИЕТА:
Защо ти трябвам?

ДОЙКАТА:
Майка ти те вика.

ЖУЛИЕТА:
Какво ще заповядате, мадам?

СИНЬОРА КАПУЛЕТИ:
Ела насам!... Ти, дойке, остави ни
да поговорим... Или не! Постой!
Като размисля, май е по-добре
и ти да слушаш. Дъщеря ми, знаеш,
е вече стигнала известна възраст...

ДОЙКАТА:
Известна я! На мен ако не е
известна до минутка! Аз, която...

СИНЬОРА КАПУЛЕТИ:
Да. Тя навършва скоро четирнайсет...

ДОЙКАТА:
От тези зъби четирнайсетте —
макар че само четри май са те —
залагам, че на четирнайсет точно
ще стане не след много! Още колко
остава до Петровден?

СИНЬОРА КАПУЛЕТИ:
Две недели.

ДОЙКАТА:
След две недели, значи, през нощта
срещу Петровден тя ще стане точно
на четирнайсет. С моето Сузанче —
мир на праха й! — двете нали бяха
връстнички с нея. Бедното ми чедо,
не съм го заслужавала! Та, казвам,
в нощта срещу Петровден тя ще стане
на четирнайсет. Толкоз, няма грешка!
Сега сме единайстата година
от земетръса, а добре си спомням,
че я отбих на него точно ден.
С пелин си бях намазала зърното
и бях я взела в скути до зида
на гълъбарника; седим на припек —
вий двамата със господаря бяхте
отишли в Мантуа — и изведнъж,
като й догорча, че като писна,
глупачето, и точно в този миг
се люшна оня ми ти гълъбарник,
така че не разбрах сама кога
съм хукнала да бягам! Единайсет
години са изтекли оттогава.
Тя вече бе проходила — какво ти
проходила! — търчеше като зайче
и даже ден преди това й беше
изскочила цицина на челцето;
а мъж ми — царство му небесно, той
обичаше шегите! — я повдигна
и вика: "Сега падай по очи;
когато порастеш, по гръб ще падаш.
Ще падаш ли? А, Жули?" и, ей Богу,
това фъндъче спря да се дере
и каза: "Да!" Като помислиш само:
случайни думички, а пък се сбъдват!
Ще си го спомням, докато съм жива!
"Ще падаш ли? А, Жули?" А то: "Да!"

СИНЬОРА КАПУЛЕТИ:
Добре, разбрахме го. Сега мълчи!

ДОЙКАТА:
Мълча, госпожо. Само че отвътре
надува ме, като си спомня само
как млъкна изведнъж и каза: "Да!"
А, честна дума, буцата й беше
като яйце на млад ерген. Огромна
цицина, казвам ви! А пък мъжът ми:
"Когато порастеш, по гръб ще падаш.
Ще падаш ли? А, Жули?" А пък то
веднага млъкна и му казва: "Да!"

ЖУЛИЕТА:
И ти млъкни, бъбривке без юзда!

ДОЙКАТА:
Добре, ще млъкна. Бог да ти помага!
Ти стана най-чудесната от всички,
които съм откърмила. Дано
дочакам щастието да те видя
омъжена, не искам нищо друго!

СИНЬОРА КАПУЛЕТИ:
"Омъжена." По тоз въпрос те викнах
да ти говоря. Как си мислиш, дъще:
не е ли вече време за венчило?

ЖУЛИЕТА:
Не съм мечтала за подобна чест.

ДОЙКАТА:
Да, точно чест! Ако не бях ти дойка,
бих казала, че цицала си мъдрост!

СИНЬОРА КАПУЛЕТИ:
А време е за сватба да помислиш.
По-млади и от теб девойки знатни
са вече задомени и със рожби.
Самата аз бях вече твоя майка
на възрастта, в която ти, Жулиета,
все още се момееш. Но накратко:
граф Парис иска твоята ръка.

ДОЙКАТА:
Ах, Жуленце, това се казва мъж!
Красив и нежен. Сякаш е от восък!

СИНЬОРА КАПУЛЕТИ:
По-чуден цвят Верона не познава!

ДОЙКАТА:
Да, точно цвят! Да, честна дума, цвят!

СИНЬОРА КАПУЛЕТИ:
Но ти кажи: на тоз красив младеж
желаеш ли ръка да подадеш?
Той днес ще е на гости у дома —
във тома на лицето му сама
ти ред по ред усърдно прочети
на красотата нежните черти
и ако яснота не ти достига
във някой ред на тази ценна книга,
търси разгадката за всеки спор
в тълковника на бистрия му взор.
На този сборник, дъще, чист и скъп,
му липсват две корици, един гръб —
ти ценността му, скъпа, опази я
във своята изящна подвързия!
Цени се двойно книгата, когато
и разказът, и скобките са злато,
а Парис теб ще те обогати,
без нещо свое да загубиш ти.

ДОЙКАТА:
Какво? Да губи тя? О, Боже прави!
Напротив, много скоро ще прибави!

СИНЬОРА КАПУЛЕТИ:
Кажи, ще го погледнеш ли с любов?

ЖУЛИЕТА:
Ако почувствам във сърцето зов.
Но волност на очите си ще дам
дотам, додето е угодно вам.

КНЯЗЪТ:
Господарко, гостите са посрещнати, трапезата — сложена, ваша милост — очаквана, госпожицата дирена, дойката — попържана; изобщо вкъщи е пъкъл същи. Слизайте, моля ви!

СИНЬОРА КАПУЛЕТИ:
Върви! Ще те последваме веднага.
Граф Парис чака. Тръгвай с мене, драга!

ДОЙКАТА:
Върви, дете, и свойто графче дръж!
Жената — денем, нощем — иска мъж!

РОМЕО:
Какво решаваме? Дали да почнем
с приготвената реч, или да влезем
без много извинения, направо?

БЕНВОЛИО:
Брътвежите излязоха от мода.
Ще минем без Амур, очи превързал
и глупаво към дамите насочил
татарски лък от шарено дърво
като хлапе, поставено да пази
от гарги лозето; и без да бъдем
предшествани от пролог, издърдорен
с ухо към подсказвана. Ние нека
му тропнем една джига, а пък те
да ни жигосват, както им се ще
за грубостта!

РОМЕО:
Не ми е днес до танци.
На мене дайте ми да нося факла.
Понеже мрачен съм, ще ви посветя.

МЕРКУЦИО:
А, не, Ромео, ще танцуваш с нас!

РОМЕО:
На вас е леко в тез обувки бални,
а мен ми тегнат мисли погребални
надолу към земята.

МЕРКУЦИО:
А крилцата
на Купидон? Нали си влюбен ти —
вържи си ги и леко полети
насам-натам!

РОМЕО:
Но там е, че той сам
с крилата си наместо да ме вдигне,
свали ме със стрелата си на място!
Любов, теглото ти едва издържам,
така съм хлътнал в тебе!

МЕРКУЦИО:
А я караш
тя да издържа твоето тегло,
когато хлътваш в нея, толкоз нежна!

РОМЕО:
Кой? Любовта? Не, тя към мен е груба
Боде ме тя жестоко като трън!

МЕРКУЦИО:
Щом тя за теб е трън, ти глог бъди!
Щом тя боде и ти я набоди!...
Подайте ми калъфка за лицето!
Муцуна връз муцуната! Сега
на грозотата ми и да се смеят,
таз маска вместо мен ще се черви!

БЕНВОЛИО:
Напред! Похлопайте на този вход
и влезем ли, веднага всеки в танца!

РОМЕО:
Аз искам факла. Радостните нека
рогозките с пети да гъделичкат —
аз следвам мъдростта от старини:
"Тоз, който свети, гледа отстрани."
Играта е добра, но аз съм вънка!

МЕРКУЦИО:
Не вънка си, а вътре до ушите
в бездънното тресавище на свойта —
със извинение — любов, отдето
ний за опашката ще те измъкнем!
Върви, върви! Хабим по светло факли!

РОМЕО:
Сега е нощ.

МЕРКУЦИО:
Аз казвам, господине,
че от умуване нощта ще мине.
Най-умното накрая си остава:
по-малко ум и повече забава!

РОМЕО:
Тоз път не ми се вижда умно то.

МЕРКУЦИО:
А можеш ли ни обясни защо?

РОМЕО:
Сънувах сън.

МЕРКУЦИО:
И аз!

РОМЕО:
Какъв? Кажи!

МЕРКУЦИО:
Такъв: че сънищата са лъжи!

РОМЕО:
Не, те предсказват истински неща.

МЕРКУЦИО:
Разбрах — при теб била е през нощта
Кралица Маб. Това е таз, която
бабува на останалите феи.
На ръст е като фигурката дребна,
изрязана в ахатовия пръстен
на някой член на общински съвет;
понесена от впряг прашинки, тя
препуска всяка нощ по носовете
на хъркащите. Нейната каляска
е лешник, издълбан от чичо Червей
и майстор Катеричко, открай време
доставчици придворни на коли
за феите; отгоре вместо сенник
тя има две крилца на водно конче,
за спици служат й крака на паяк,
а паяжинни нишки — за юзди;
хамутите й са от лунен блясък,
а пък камшикът й — от кост на бръмбар
с привързан звезден лъч; едно комарче
на капрата седи в ливрея сива,
по-дребничко от кръглите живинки,
които между пръстите се въдят
на мързеланите. Тъй всяка нощ
Кралица Маб препуска, без да спира,
през мозъци на влюбени — и те
сънуват нежности; по колена
на царедворци — и насън те виждат
отличия; по пръсти на юристи —
и те броят в съня си хонорари;
по устни на моми — и те бълнуват
целувки цяла нощ (и туй не стига,
но пришки им издува Маб, задето
са лакоми за сладки); някой път
Кралицата препусва по носа
на дърт сановник и на него в миг
му се присънва подкупче богато;
след туй с опашка на прасе-сукалче
носа на пастора погъделичква
и нему се привиждат нови служби;
а други път по гърлото минава
на спящ войник и той сънува в миг
велико колене на враговете,
засади, пробиви, испански шпаги,
наздравици направо от ведрото,
бой барабанен... и от него стреснат,
набързо изругава две молитви,
обръща се на другата страна
и пак захърква; Маб е таз, която
играе си да счепква конски гриви
и нощем прави възли във косите
на рошлите, та те да си докарват
нещастия, когато ги развържат;
и тя натиска в тъмното момите,
щом те заспят по гръб, и тъй ги учи
да носят онуй бреме, от което
се бременее; Маб е тази...

РОМЕО:
Стига!
Меркуцио, говориш празни думи!

МЕРКУЦИО:
А как да бъдат пълни те, когато
говоря ви за сънищата, тези
чада на празна леност, оплодена
от празната фантазия, която
е по състав от въздуха по-тънка,
а по менливост — по-непостоянна
от този вятър, който преди малко
е милвал хладно-мраморната гръд
на Севера, но охладял към нея,
с презрение в миг казва: "Фу!" и хуква
към тънещия в росна нега Юг!

БЕНВОЛИО:
Тоз вятър май отвлече ни далече
и за вечеря закъсняхме вече.

РОМЕО:
Пък аз боя се, че сме подранили.
Душата ми предчувства, че там горе
звездите готвят ми неясна участ,
която тази нощ ми дава в заем
тъй весела забава, за да може
след туй във кратък срок да ми измъкне
като жестока неустойка този
немил живот, заключен във гръдта ми.
Но нека води ме по своя воля
кормчията на моята съдба!
Да влизаме без страх, макар незвани!

БЕНВОЛИО:
Това се иска! Бийте, барабани!

ПЪРВИ СЛУГА:
Къде е този Топитиган, та не помага в оправянето? Той ще се мръдне да прибере чиния, да остърже паница!

ВТОРИ СЛУГА:
Не е работа, когато цялото миене е легнало на ръцете на двама, и те с немити ръце!

ПЪРВИ СЛУГА:
Отнеси столовете, дръпни масата за сервиране и се погрижи за сребърните прибори!... И виж там, сложи настрана едно парче марципан; и ако си приятел, намигни на вратаря да пусне Нели и Сузи Точилката... Антони! Топитиган!

ТРЕТИ СЛУГА:
Ей ме! Какво има?

ПЪРВИ СЛУГА:
Има, че те няма! А в салона те чакат, търсят, викат и ругаят.

ТРЕТИ СЛУГА:
Човек не може да е навсякъде. Но хайде, момчета, по-живо! На тоя свят — пот, на оня — живот!

КАПУЛЕТИ:
Здравейте, господа! Добре дошли
на празника ни! Дамите, които
не страдат от мазоли на краката,
готови са да потанцуват с вас!
Ха-ха, госпожички, сега да видим
коя ще каже "не" на господата!
Рече ли, все едно, че казва: "Имам
мазол на кутрето." Ха-ха, сега
настъпих ви мазолчетата, а?...
Добре дошли, младежи! Ех, и аз
съм носил маска и съм шепнел нежно
в ушенца на красавици такива
едни неща! Но време, време, време!...
Синьори, смело! Музиката, почвай!

Музика. Танц.

Освободете пода! Ха, така!
А вий, госпожици, не го щадете!
Ленивци, дайте още светлини!
Тез маси вън! Добре! И загасете
камината! Така ще се сварим...
Таз ваша изненада, млади гости,
е истински навременна!... Чудесно!
Седнете братовчеде Капулети!
Не сме за танци ний. От колко време
не сме били на маскен бал със вас?

ДРУГИЯТ КАПУЛЕТИ:
Ей Богу, има тридесет години!

КАПУЛЕТИ:
Какво говорите! Не, няма толкоз.
От Петдесетницата, на която
Лученцио се задоми — тогава
маскирахме се, спомням си добре, —
да са изтекли двадесет и пет!

ДРУГИЯТ КАПУЛЕТИ:
Не, повече са. Син му е на трийсет.

КАПУЛЕТИ:
Е, как на трийсет! Преди две години,
отлично знам, не беше пълнолетен!

РОМЕО:
Коя е дамата, обогатила
ръката на синьора, ето там?

КНЯЗЪТ:
Не мога да ви кажа, господине.

РОМЕО:
Тя факлите край нея учи как
да осветяват околния мрак
и върху плюша на нощта сияе,
като че ли брилянтна обица е,
висяща на ухо на чернокож!
О, незаслужен от света разкош!
Дори сред тез красавици подбрани
тя сякаш гълъбица е сред врани!
Ще проследя след танца де отива
и тази длан ще приюти щастлива
светинята на нейната ръка!
Обичал съм? Твърдях, че е така,
но, Господи, отде тогаз да зная,
че е възможна хубост като тая?

ТИБАЛТ:
Монтеки е! Познах го по гласа!...
Донес ми шпагата!... И как посмял е,
промъкнал се под маска, да се гаври
със празника на знатния ни дом?
Не ще е грях, кълна се в чест и род,
ако му взема мръсния живот!

КАПУЛЕТИ:
Какво ти е, Тибалте? Буйстваш пак!

ТИБАЛТ:
Един Монтеки, вуйчо! Мръсен враг
дошъл е във дома ви, безобразник,
за да скверни семейния ни празник!

КАПУЛЕТИ:
Прилича ми на младия Ромео.

ТИБАЛТ:
Да, гадният Ромео, точно той е!

КАПУЛЕТИ:
Любезни племеннико, остави го!
Държи се той достойно и учтиво
и — нека си признаем — във града
говори се навсякъде, че бил
високонравствен и възпитан момък.
Не ща — дори за цялата Верона! —
да бъде оскърбен във моя дом.
Затуй спокойствие! Не го закачай
и ако волята ми тачиш ти,
бъди любезен и не се мръщи —
за празник не върви такава злост.

ТИБАЛТ:
Върви, щом имаме подлец за гост!
Не мога да го изтърпя!

КАПУЛЕТИ:
Какво?
Я, гледай го, хлапака! Той не можел!
Пък аз ти казвам: трябва! Или ти си
във тази къща господарят, а?
Петле! Ще ми разстройва празненството!
Той ще командва! Той е главен тук!

ТИБАЛТ:
Но, вуйчо, срамно е!

КАПУЛЕТИ:
Т и ще мълчиш!
Нахален момчурляк, я виж го ти!
Това ще ти излезе през носа!
На мен ще възразява!... Браво! Браво!
На място казано! Така ви искам!...
Ти, сополанко, ще кротуваш или...
Я, още светлини!... Не те е срам!
Аз ще ти дам да разб... По-живо, хайде!

ТИБАЛТ:
Гневът ми твърд запрет насилствен среща
и прави в мен да ври кръвта гореща
Неканенико, смей се и играй —
меда със жлъчка ще платиш накрай

РОМЕО:
Ако ръката ти, светиньо плаха,
съм осквернил със грубата си длан,
дай устните ми като два монаха
да ти платят с целувка свята дан!

ЖУЛИЕТА:
Поклоннико смирен, недей кори ти
ръката си, простена и така —
ръцете на светците са открити
затуй, да ги докосваме с ръка.

РОМЕО:
Светиньо, а защо ни са тез устни?

ЖУЛИЕТА:
Поклоннико, за да се молим с тях.

РОМЕО:
И моите молят те да им отпусне
светинята един безгрешен грях!

ЖУЛИЕТА:
Светините към нас не дават знак.

РОМЕО:
Но често благосклонни са все пак!
О, чувствам, че грехът ми опростен е!

ЖУЛИЕТА:
Ала светинята го стори свой!

РОМЕО:
Упрекваш ме. Тогава пак във мене
да дойде той!

Целува я.

ЖУЛИЕТА:
Сега са два на брой!

ДОЙКАТА:
Вървете, мила! Майка ви ви дири.

РОМЕО:
Коя е майка й?

ДОЙКАТА:
Коя ще бъде!
Стопанката на тази къща, момко.
Жена добра и умна, и почтена.
Пък аз съм дойката на дъщеря й —
с която си говорихте сега.
За сведение, който я получи, —
ще пипне тежичка торба с монети.

РОМЕО:
Какво говориш? Тя е Капулети?
Защо, защо прекрачих този праг?
Сега живот ми дава смъртен враг!

БЕНВОЛИО:
Да тръгваме! Разгарът мина вече.

РОМЕО:
И моето спокойствие отвлече!

КАПУЛЕТИ:
Не, господа, и дума да не става!
Приготвили сме мъничка закуска...
Щом толкоз настоявате, добре.
Благодаря на всички. Лека нощ!
Слугите, още факли!... А пък ние —
в креватите, че вече стана късно.
Е, лека нощ! Отивам да си легна.

ЖУЛИЕТА:
Почакай, кой е оня там?

ДОЙКАТА:
Синът
на стария Тиберио.

ЖУЛИЕТА:
А оня
отляво, дето ей сега излезе?

ДОЙКАТА:
Петручио. Да, той е.

ЖУЛИЕТА:
А след тях,
тоз, дето не танцува ни веднъж?

ДОЙКАТА:
Не го познавам.

ЖУЛИЕТА:
Бягай, разузнай!...
Ако излезе, че е задомен,
саванът ще е булото за мен!

ДОЙКАТА:
Ромео бил, хлапакът му с хлапак!
Наследникът на дъртия Монтеки!

ЖУЛИЕТА:
Узнах го късно, за да се опазя,
обикнах го, преди да го намразя —
вещае ми — усещам — кръв и мрак
таз обич към заклетия ми враг!

ДОЙКАТА:
Какво ти има? Нещо е не в ред?

ЖУЛИЕТА:
О, нищо — рима от един куплет,
дочут във танца

Глас отвън: "Жулиета!"

ДОЙКАТА:
Идваме веднага...
Отидоха си. Във леглото, драга!

ХОРЪТ:
Една любов лежи на смъртно ложе,
а друга бърза да я наследи.
Пред Жулиета да блести не може
таз, дето тъй блестяща бе преди.
И ето ги: той себе си излива
пред кръвен неприятел в трепет плах;
а тя краде наслада примамлива
от въдица, внушаваща й страх.
Не може той открито да я среща,
тъй както правят влюбените вред;
тя длъжна е да крие страст гореща
от поглед на родител и съсед.
Но младостта прескача зид и ров
и сладка й е скришната любов!

РОМЕО:
Не, там ми е сърцето! О, върни се
към своята душа, бездушна пръст!

БЕНВОЛИО:
Ромео! Братовчеде!

МЕРКУЦИО:
Не е луд той —
кой знай от колко време нанка вкъщи.

БЕНВОЛИО:
Оттук изтича, казвам ти! Видях го,
когато се прехвърли през зида.
Извикай го, Меркуцио!

МЕРКУЦИО:
Не с вик —
със заклинание ще го измъкна:
Ромео! Дух! Любовнико! Глупако!
Яви ни се поне като въздишка!
Кажи "уви!" и знак ни направи!
Един куплет мухлясал изрови!
Римувай "зов" с "любов" и за Венера
изкарай две-три думи от килера
на комплиментите; изнамери
нов прякор за сина й, този бог
безочлив, освен дето е безок,
улучил със лъка си Кофетуа
и сторил от любов да се търкаля
пред някаква си просякиня краля!...
Не чува, не помръдва, знак не дава!
Преструва се, маймунът!... Чуй тогава:
заклинам те в лика на Розалина,
на устните й пламенни в кармина,
в крачето й, в бедренцата й тръпни
и в другите местенца недостъпни
в съседство с тях — веднага се яви!

БЕНВОЛИО:
Ако те чуе, ще се разгневи!

МЕРКУЦИО:
Защо? Би трябвало от гняв да пламне,
ако във нейния магичен кръг
такова заклинание извърша,
че моя дух там вътре да се бави,
додето тя сама не му направи
обратно отклинание, понеже
е паднал духом. Ако беше тъй,
разбирам да се сърди, а пък аз
във името на милата му карам
самия него да се понадигне!

БЕНВОЛИО:
Той иска, скрил се във гъстака там,
да стане част от тъмнината сам.
На сляпата любов подхожда мрака.

МЕРКУЦИО:
Но сляп стрелец улучва мъчно знака!
На бас ловя се, че сега е седнал
до ствол на синя слива и мечтае
любимата под нея да му капне
като плода й, със чието име
девойките, когато са самички,
наричат... А, Ромео, тя да бъде
една разпукана... и тъй нататък,
а ти — един изострен присад, а?
Е, лека нощ тогава! Предпочитам
да спя във свойто пухено легло
наместо в твойто походно!... Вървим ли?

БЕНВОЛИО:
Вървим. Какво ще правим! Няма нужда
да търсим, който иска да се скрие!...

РОМЕО:
... Правете си шеги с бедата чужда,
като не сте я преживели вие!
На прозореца се появява Жулиета.
Но стой, каква е тази светлина,
която от прозореца изгрява?
Той изток е, а Жулиета — слънце!
Изгрей, о, слънце, и надвий луната,
която и така е побледняла,
защото си по-хубава от нея!
Щом толкоз ти завижда, нейна жрица
недей да бъдеш вече — тя те кара
да носиш този бледосинкав цвят
на девствениците. Хвърли го ти!
О, скъпа моя! Обич моя нежна!...
Да знаеше какво е тя за мен!
Помръдва устни, но не казва нищо!
Но затова очите й говорят!
Ще им отвърна! Не, премного смел съм!
Те не със мен говорят: две звезди,
най-светлите от небосвода горе
заети другаде, молба отправят
към нейните очи, да ги заместят
във сферите им временно. Какво ли
ще бъде, ако двете светли двойки
си разменят местата? Знам, звездите
пред образа й ще посърнат, както
свещици сутрин; а от тез очи
небето тъй ще заструи в лъчи,
че вред ще почне лудото цвърчене
на птичките, помислили, че ден е!
О, как подпира бузка със ръчица!
Да можех, станал нейна ръкавица,
да я помилвам тъй!

ЖУЛИЕТА:
О, аз горката!

РОМЕО:
Говори! Тя говори!... Говори,
о, ангел лъчезарен! Да, защото
над мене ти във тъмното сияеш
като крилат вестител на небето,
когото смаяните смъртни гледат —
обърнали очите си до бяло
и падайки по гръб — как той се носи
сред бухналите облаци, поддържан
от трепкащата гръд на ветровете!

ЖУЛИЕТА:
Ромео! О, защо си ти Ромео?
От род и име отречи се или
ако не щеш, любовна клетва дай ми
и аз не ще съм вече Капулети!

РОМЕО:
Да й отвърна ли или да слушам?

ЖУЛИЕТА:
Едничко твойто име ми е враг.
А без да си Монтеки, ти ще бъдеш
пак същият. Какво е туй "Монтеки"
Не е ръка, ни крак, ни друга част
на тялото ни. Името смени си!
Какво е едно име? Туй, което
зовем ний "роза", ще ухае сладко
под всяко друго име. Точно тъй
Ромео и без името "Ромео"
ще пази всички свои съвършенства,
които не от името му идат.
Ромео мой, смени туй свое име
и вместо него цялата вземи ме!

РОМЕО:
Взех думата ти: назови ме само
"любими мой" и кръстен втори път,
ще бъда всичко друго, не Ромео!

ЖУЛИЕТА:
О, кой си ти, под плаща на нощта
нахълтал в тайните ми?

РОМЕО:
Как, светиньо,
със името си да ти кажа кой съм?
Намразих го, защото ти го мразиш.
Да бе на лист хартия, бих го скъсал!

ЖУЛИЕТА:
Ушите ми не са изпили още
стотина думи, казани от тебе,
а ти познах гласа. Не си ли ти
Ромео и Монтеки?

РОМЕО:
Ни едното,
ни другото, ако поискаш само!

ЖУЛИЕТА:
Кажи: защо и как дошъл си тука?
Висока е градинската стена
и ако нашите те сварят в двора,
за тебе това място ще е смърт!

РОМЕО:
Върху криле любовни тук долитнах.
Не спират зидовете любовта.
Когато нещо е възможно, тя
не се поколебава да го стори!

ЖУЛИЕТА:
Ако те сварят тук, ще те убият!

РОМЕО:
Очите ти са много по-опасни
от двеста техни шпаги! Усмихни се
и аз ще съм неуязвим за тях!

ЖУЛИЕТА:
Не искам да те видят тук! Върви си!

РОМЕО:
Нощта ме крие в плаща си. Да зная,
че любиш ме, пък нека ме убият!
По-скоро смърт от тяхната ненавист,
отколкото живот без твойта обич!

ЖУЛИЕТА:
Но кой доведе те до този кът?

РОМЕО:
Сърцето, тласнало ме да го диря.
То мен подтикна, аз очи му дадох.
Не съм моряк, но ако беше ти
на бряг далечен зад безброй морета,
пак бих насочил своето платно
към стока скъпоценна като теб!

ЖУЛИЕТА:
Нощта закрива моето лице
със маската си, иначе видял би
как то от свян девичи руменее
заради думите, които ти
дочу ме да изричам тази нощ.
Бих искала приличие да спазвам,
да отрека, което съм признала,
но късно е! Прощавайте, преструвки!
Обичаш ли ме? Знам, ще кажеш: "Да"
и аз на думата ще ти повярвам.
Но клетви да изричаш ти недей,
че има дума: "Зевс дори се смей
над клетвите любовни" и ти можеш
лъжлив да се окажеш, мой Ромео!
Обичаш ли ме? Честно ми кажи!
Но ако ти си мислиш, мили мой,
че твърде лесно си ме завоювал,
ще почна да се глезя, да те мъча
и ще ти казвам "не и не"... но само
за да те карам да ме поухажваш,
а инак не, за нищо на света!...
Знам, глупаво говоря, мой Монтеки,
и може би ще ти се видят леки
обноските ми. Но повярвай, мили,
аз по-невинна съм от тез, които
умеят да изглеждат непристъпни.
По-сдържано от тях — ще ти призная
със теб се бих държала, да не беше
подслушал, без да зная, моя порив.
Затуй прости ми и недей отдава
на лекота таз моя всеотдайност,
която мракът скритен ти разкри!

РОМЕО:
Кълна ти се в луната, посребрила
върхарите на тез градини в цвят...

ЖУЛИЕТА:
Не, в нея не! Ако кълнеш се в тази
непостоянница, която сменя
лика си всеки месец, твойта обич
ще бъде постоянна като нея!

РОМЕО:
В какво тогаз да се кълна?

ЖУЛИЕТА:
Във нищо
или, щом искаш, в себе си самия,
защото ти си бог мой, идол мой,
и вярвам аз на клетви само в тебе!

РОМЕО:
Ако сърцето ми, обична моя...

ЖУЛИЕТА:
Не, стой, недей! Макар да ти се радвам,
не ми е радостно от този наш
любовен сговор. Вижда ми се той
премного необмислен, бърз, внезапен,
приличен на светкавица, която,
преди да кажеш: "Святка се!" и вече
изчезнала е. Лека нощ, мой сладки!
Възможно е таз пъпка от любов
под летния зефир да се разтвори
в разкошен цвят при следната ни среща.
Прощавай, лека нощ, любими мой!
Покой и мир в съня ти да царят,
тъй както царствуват във мойта гръд!

РОМЕО:
Ще ме отпратиш тъй, незаплатен?

ЖУЛИЕТА:
Каква заплата искаш ти от мен?

РОМЕО:
Любовна клетва в отговор на мойта.

ЖУЛИЕТА:
Аз дадох ти я, без да си я искал,
но иска ми се да не съм я дала!

РОМЕО:
Обратно си я искаш? А защо?

ЖУЛИЕТА:
Защото искам пак да ти я дам.
Но всъщност искам туй, което имам,
защото щедростта ми е без бряг
като морето, но и любовта ми
е също тъй без дъно като него
и колкото по-щедро те дарявам,
със толкоз повече любов оставам!...
Гласът на дойката: "Жулиета?"
Сега!... Бъди ми верен, мой Монтеки!
Почакай мъничко! Ще дойда пак!

РОМЕО:
Благословена нощ! А, знам ли, може,
понеже нощ е, всичко да е сън?
Премного сладко е, за да е вярно!

Жулиета се появява отново.

ЖУЛИЕТА:
Три думи още, скъпи ми Ромео,
и лека нощ наистина тоз път!
Ако признанието ти е честно
и намерението ти — женитба,
по таз, която утре ще ти пратя,
прати ми вест: кога и где би искал
да се венчаем с теб, и аз ще сложа
богатствата си в твоите нозе
и ще те следвам, господарю мой,
до края на света!
Гласът на дойката: "Госпожице!"
Сега! Сега!...
Но ако тук си със нечестни цели,
аз моля те...
Гласът на дойката: "Госпожице!"
Сега!... Да се откажеш
от опитите си и ме оставиш
на моята печал! Ще пратя утре...

РОМЕО:
Кълна се!...

ЖУЛИЕТА:
Лека нощ! Върви! Върви!

РОМЕО:
Без теб не ще е лека тя, уви!
Ний припкаме, щом срещата напред
като дечица към полята лете;
но щом е тя отдире ни, пълзиме
като дечица към школото зиме.

ЖУЛИЕТА:
Ромео! Ссст! Ромео! О, да можех
да те извикам с глас на соколар,
соколе мой! Но пленът е безгласен.
А иначе разтърсвала аз бих
с вика си пещерата, във която
спи нимфата на ековете, Ехо,
докато нейният въздушен глас
пресипне като моя от неспирно
повтаряне на името "Ромео"!

РОМЕО:
О, собствената ми душа ме вика!
Как сладко-сребърно звънти в нощта
гласът на влюбените! Сякаш нежна
неземна музика за тънък слух!

ЖУЛИЕТА:
Ромео!

РОМЕО:
Да, соколче?

ЖУЛИЕТА:
Утре в колко
да дойде мойта пратеница?

РОМЕО:
В девет.

ЖУЛИЕТА:
Във девет. Дотогава има век!
Забравих вече за какво те върнах!

РОМЕО:
Ще чакам тук, додето си го спомниш!

ЖУЛИЕТА:
Но аз ще го забравям постоянно
и само, че те искам тук, ще помня!

РОМЕО:
Пък аз ще ти помагам да забравяш,
стоейки тук, забравил за дома си.

ЖУЛИЕТА:
Но гледай, съмва! Искам да си вече
далеч оттук... Не повече все пак,
отколкото завързаното птиче,
което палавката малка пуска
да хвръкне уж, но тъкмо изхвърчало,
със нишка свилена издърпва пак
във шепите си, от любов ревнива
към свободата му.

РОМЕО:
Аз бих желал
да бъда твое птиче!

ЖУЛИЕТА:
О, и аз,
но от милувки ще те умъртвя!
О, лека нощ! О, лека нощ! Тъй сладка
е моята печал, че чувствам, мога,
ненасъбрала за раздяла мощ,
до утре да ти казвам: "Лека нощ!"

РОМЕО:
Дано гръдта ти навести покой!...
Защо не съм, където ще е той!
Зората сивоока оцветява
на изтока вълнистата държава
и Мракът, цяла нощ владял земята,
като пияница встрани се мята,
за да не го прегази в своя път
с каляската си огнена Денят.
Отивам свойта обич да разкрия
на брат Лоренцо в святата килия!

БРАТ ЛОРЕНЦО:
Преди властителят на небесата
да е изпил със своя плам росата,
покрила с бисери света зелен,
таз кошница — тъй както всеки ден —
догоре трябва да е пълна чак
с целебно биле и отровен злак.
Земя, на всичко живо ти си гроба
и ти си раждащата го утроба,
и от гръдта ти тайно сучат мляко
безброй дечица и е разно всяко,
и всичките почти са с мощ целебна
и ни едно без своя полза дребна.
О, много може чарът, който скрит е
във минералите и във тревите,
защото няма зло на този свят,
което да не носи благодат,
или добро, което да не крие
вреда, щом зле прилагаме го ние.
Порок е дарът, впрегнат в зла посока
добре насочен, става дар порока.
Тоз крехък цвят в смешение такова
съдържа и лекарство, и отрова,
че вдъхнат, дава обща лекота,
а вкусен, спира в жилите кръвта.
Тъй в дребната тревица и в човека
неспирно водят бой от памтивека
добро и зло — враждуващи крале —
и дето за доброто стане зле,
смъртта изгризва — червей неуморен —
нещастното растенийце от корен.

РОМЕО:
Добрутро, отче!

БРАТ ЛОРЕНЦО:
Бог добро да дава!
Чий толкоз ранен глас ме поздравява?
Не ти е, синко, мирно на душата,
щом станал си тъй рано от кревата.
На стареца от сухите клепачи
съня разгонват грижите-пазачи,
но инак е при младостта, която,
щом легне, и заспива сън от злато.
Затуй — познавам — нещо те гори,
щом станал си от сън преди зори.
Или се лъже старецът, защото
изобщо не си лягал във леглото?

РОМЕО:
Не съм, но в по-друг сън нощта ми мина

БРАТ ЛОРЕНЦО:
Прости му. Боже! Бил си с Розалина?

РОМЕО:
Със Розалина ли? Не, отче, не!
Сърцето ми таз мъка вече сне.

БРАТ ЛОРЕНЦО:
И по-добре. Но где си бил тогава?

РОМЕО:
Ще ти разкажа всичко: на забава
във къщата на първия ни враг.
И там ранен бях от самия праг
и сам раних. За двама ни ранени
във своите ръце благословени
ти пазиш, знам, единствения цяр.
О, изцери ни! Виждаш, отче стар —
не дух на мъст при теб ме е изпратил,
щом моля и за своя неприятел!

БРАТ ЛОРЕНЦО:
По-ясно, чадо! Трудно се лекува
болникът, който с лекаря хитрува.

РОМЕО:
Ще ти го кажа ясно, отче свети:
обичам Жулиета Капулети!
И тя обича не по-малко мен,
така че всичко е във ред освен
тоз обред, който ще ни свърже в брак!
Ще ти разкажа пътем где и как
разкрихме се, но ако обещаеш
днес още, татко мой, да ни венчаеш!

БРАТ ЛОРЕНЦО:
Свети Франциск! И, значи, в миг изстина
безумният ти жар към Розалина?
Младежите — по всичко туй личи —
обичат не с душа, а със очи.
Исус-Мария! С колко влага скъпа
по Розалина ти скръбта си къпа
и с колко плач соли една любов,
която да не вкусиш си готов!
Въздишките ти дневното светило
не е докрай в небето изпарило,
ехтят в слуха ми още твойте жалби
и себе си погледнеш ли, видял би
по бузата ти още да пълзи
следата от предишните сълзи!
Ако си оня същият сега
по Розалина беше таз тъга,
а ако чак дотам си променен,
тогаз повтаряй заедно със мен,
че щом мъжът крепи се тъй нездраво,
жената да пропада има право!

РОМЕО:
Преди към мойта страст ти бе суров!

БРАТ ЛОРЕНЦО:
Защото страст бе, синко, не любов!

РОМЕО:
И казваше да й копая гроб!

БРАТ ЛОРЕНЦО:
Но не на друга за да станеш роб!

РОМЕО:
Не ме кори! Обичам я могъщо
и тя със обич ми отвръща също,
а другата...

БРАТ ЛОРЕНЦО:
Тя просто бе разбрала,
че ти бърбориш като папагала,
без сам да схващаш своите слова.
Но нека да оставиме това!
Върви със мене, ветренико луд!
Ще ти помогна. Може моят труд
чрез вас така полезно да подейства,
че да сближи две скарани семейства.

РОМЕО:
Да тръгваме!

БРАТ ЛОРЕНЦО:
Без бързане, човече!
Със бавен ход се стига по-далече.

МЕРКУЦИО:
Къде, по дявола, се е дянал тоя Ромео? От снощи не се ли е прибирал?

БЕНВОЛИО:
В бащината си къща — не. Питах слугата му.

МЕРКУЦИО:
Онази бледо-хладна РОЗАЛИНА:
така го мъчи, че ще го побърка!

БЕНВОЛИО:
Тибалт, роднината на Капулети
му е изпратил у дома писмо.

МЕРКУЦИО:
Вика го на дуел, бас държа!

БЕНВОЛИО:
Ромео ще съумее да му отговори!

МЕРКУЦИО:
Бедният Ромео, той е вече мъртъв: прободен от черния поглед на една бледа хубостница, промушен през ухото от една любовна песничка, продупчен в центъра на сърцето си от тъпата стрела на онова сляпо недоносче — къде такъв човек ще устои на Тибалт!

БЕНВОЛИО:
Че какво пък толкоз е Тибалт?

МЕРКУЦИО:
Във всеки случай не е котешкият крал! Това е царят на всички тънкости на честта! Той може да ти изтананика един дуел по ноти, със спазване на такта, дължините и темпото! Казвам ти: не пропуска и най-малката пауза — едно, две и три-то вече ти е излязло откъм гърба! Тибалт — това е смъртта на копринените копчета! Той е велик дуелант, боец с талант, фехтовчик — чик-чик-чик — от първа класа! Търсач на предлози, облози и случаи като този! Ах, безсмъртното му "пасадо"! Неговото "пунто реверсо"! Неговият "хой"!

БЕНВОЛИО:
Неговият "кой"?

МЕРКУЦИО:
Неговият "хой"! Чумата да ги порази всички тези хойкащи, развяващи се, фъфлещи и превземащи се контета, дето само знаят да кълчат езика ни: "Голяма шпага! Голям боец! Голяма фльорца!" Дявол ги взел, не е ли тъжно, приятелю, че трябва да ни тровят живота тези чуждестранни мухи, тези продавачи на фасони, тези силвуплезльовци и силвуглезльовци, тези "пардоне муа", които толкоз държат на новите кройки, че не могат да седнат на старите пейки. О, техните "бон, бон", дето ги търкалят като бонбони в устата си!

БЕНВОЛИО:
Ето го Ромео, ето го Ромео!

МЕРКУЦИО:
Какъв ти Ромео! Това е един Ро-мяу, който се е изтощил да мачка своята мачка по покривите! Един херинг, който си е хвърлил хайвера. О, плът человеческа, как си се орибила! Сега се носи на хрилете на поезията, дай му да се плакне в сълзи като оня Петрарка. Лаура пред неговата дама е била перачка и нищо повече, само дето любовникът й е бил по-силен по римите; Дидона пред нея е дърта Дона; Клеопатра — патрава циганка; Елена и Херо — две уличници, хвани едната — удари другата; а Тизба — вярно, синеока, но не върши работа!... Бонжур, синьор Ромео! Френски поздрав заради френските ви гащи. Добре ни метна снощи!

РОМЕО:
Добро утро на двама ви! Защо да съм ви метнал?

МЕРКУЦИО:
И аз не знам защо, но ни метна и двамата или по-право — сам се метна през оградата.

РОМЕО:
Прощавай, Меркуцио, но имах работа тогава и не можех да държа на формите.

МЕРКУЦИО:
И от много работене сега не можеш да се държиш на пищялките си!

РОМЕО:
Искаш да кажеш: от много реверанси?

МЕРКУЦИО:
Позна. Разбира се, от тях!

РОМЕО:
Колко възпитано предположение!

МЕРКУЦИО:
О, аз съм цветът на възпитанието!

РОМЕО:
Цвят, но не за мирисане!

МЕРКУЦИО:
Не, разбира се — за украса!

РОМЕО:
Тогава бих си украсил обувките с теб!

МЕРКУЦИО:
Тези твои обущарски подмятания скоро ще си изхабят тънките подметки и ти ще усетиш подметеното с ходилото си!

РОМЕО:
Както ти го усещаш сигурно, защото, откак те помня, си бос във всяко отношение. И при това ходилото ти е плоско като твоите закачки!

МЕРКУЦИО:
Бенволио, ела да ме откачиш от неговите! Петте ми умствени способности не са способни да се надбягват с такъв остроумец!

РОМЕО:
Че шибни ги, пришпори ги! Иначе ще стигна пръв!

МЕРКУЦИО:
Ще стигнеш пръв... да не казвам къде! Ако ще се надкрякваме като гъските, предавам се. В твоята глава има голямо количество гъша духовитост, а аз не ща да имам нищо общо с тези пернати!

РОМЕО:
А като подушиш гъска на чужда трапеза, веднага тичаш да си гризнеш!

МЕРКУЦИО:
Аз ще ти изгриза ухото за тази шега!

РОМЕО:
Гъските пасат, а не гризат, и после, както виждаш, аз не съм пасъл трева, та да ти се оставя да ме гризеш!

МЕРКУЦИО:
Прекалено са ти сочни подправките, знаеш ли?

РОМЕО:
Какъвто гъсока — такъв и сока!

МЕРКУЦИО:
Ум, който разтяга се във всяка посока! Като ярешка кожа — от два пръста до цял лакът!

РОМЕО:
Разтегнат ум за разпуснат език!

МЕРКУЦИО:
Че какво? Не е ли по-добре разпуснат език, отколкото подсмърчащ нос и мокри очи? Така те искам! Сега се вчовечи! Сега си пак старият Ромео! Огън и пламък, какъвто си беше! И слава Богу, защото влюбеният прилича на луд шут, който тича насам-натам с изплезен език и търси дупка, за да си скрие хлопката в нея!

БЕНВОЛИО:
Стига толкова! Прекъсвай!

МЕРКУЦИО:
Е, как ще прекъсвам? Тъкмо бях навлязъл в най-сладкото и изведнъж — стига!

БЕНВОЛИО:
Защото ти, като го отпуснеш в тази област, край няма!

МЕРКУЦИО:
Много се лъжеш. Там е лошото, че има. Де да нямаше! Аз, и без да ме прекъсваш, бях навлязъл достатъчно дълбоко в нея и се готвех да приключвам.

РОМЕО:
Какво се вижда?
Платно на хоризонта!

МЕРКУЦИО:
Две, две! Фуста и гащи!

ДОЙКАТА:
Пиетро!

ПИЕТРО:
Ето ме!

ДОЙКАТА:
Ветрилото ми, Пиетро!

МЕРКУЦИО:
Дай й го да се скрие зад него, Пиетро! По-добре ветрилото, отколкото мутрилото!

ДОЙКАТА:
Добро утро, господа!

МЕРКУЦИО:
Вече е обяд, прекрасна мадам!

ДОЙКАТА:
Как обяд?

МЕРКУЦИО:
Ами да — мръсният пръст на часовника е точно върху резката на пладнето.

ДОЙКАТА:
Пфу, не ви е срам! Какъв човек сте вие!

РОМЕО:
Един човек, благородна госпожо, за когото Бог е казал: "Ще го създам, да се посрамя сам!"

ДОЙКАТА:
Честна дума, добре го рекохте — "да се посрами сам"!... Господа, дали някой от вас може да ми каже къде да намеря младия Ромео?

РОМЕО:
Аз мога. Но боя се, че младият Ромео ще бъде по-стар, когато го намерите, отколкото е бил, когато сте го търсили. Аз съм най-младият от всички с това име. На ваше разположение по липса на по-лош!

ДОЙКАТА:
Как само добре го рекохте!

РОМЕО:
Значи тъй, а — лошото било добро! Как точно схваща! Голям ум, ей!

ДОЙКАТА:
Ако вие сте Ромео, господине, бих искала да ви осведомя за нещо.

БЕНВОЛИО:
Ще го отмъкне на някоя вечеря!

МЕРКУЦИО:
Иска да го осведоми, сводницата му сводомска. Гоморът да я хване! Дръж, дръж! Бау, бау, бау!

РОМЕО:
Какъв дивеч си дигнал?

МЕРКУЦИО:
Не знам какъв, но не е младо зайче. По-скоро ще е дърта дива коза, от тези, дето дори през пости могат да се ядат.
"Една дърта коза
от онези там, за
залъгване в дните на пости,
но които не са
ми съвсем по вкуса,
каквито са жили и кости!"
Ромео, ще се върнеш ли в къщи? Ние сме на обяд у вас.

РОМЕО:
Ще ви настигна.

МЕРКУЦИО:
Прощавайте, антична мадам!

"Мадам, мадам, мадам,
привет любезен вам!"

ДОЙКАТА:
Моля ви се, кой е този безсрамник, който си позволява такива невъзпитаности?

РОМЕО:
Един господин, уважаема дойко, който много обича да слуша своя говор и може за една минута да каже повече, отколкото да чуе за цял месец.

ДОЙКАТА:
Нека посмее да говори по мой адрес! Ще му дам да разбере на него и на двайсет такива като него даже и да са по-разтропани! И ако аз не мога, ще се намери кой да му запуши устата! Негодник! Той тия да ги говори на своите фльорци и на пройдохите от неговата си пасмина... А ти бе, стоиш тук като пън и търпиш всеки нехранимайко да си прави удоволствие с мен!

ПИЕТРО:
Досега не съм видял нито един да си прави удоволствие с вас! Ако бях видял, щях веднага да измъкна шпагата си, честна дума! Аз съм не по-малко бърз в тази работа от всеки друг, стига да имам повод за свада и закон зад гърба.

ДОЙКАТА:
Бог вижда, така съм нервена, че всичко по мен трепери! Негодник с негодник!... Моля ви се, господине, две думи! Както ви казах, младата ми господарка ме помоли да ви подиря. Туй, дето тя ми го заръча, аз ще ви го кажа, но първо да ви предупредя, че ако сте с възнамерение да й завъртите главата и, дето се вика, да я пратите в рая на глупачките, това, значи, ще бъде една много вулгарна постъпка от ваша страна. Защото госпожицата ни е младичка и затова, ако вие я мамите, това ще бъде, значи, много, лошо нещо спрямо една госпожица и некавалерийско от вас!

РОМЕО:
Ти отнеси поздравите ми на своята госпожица и моя господарка. Кълна ти се, че...

ДОЙКАТА:
О, как се радвам! Непременно ще й го предам точно както го казахте! Божичко, как ще подскочи от радост!

РОМЕО:
Но какво ще й предадеш, като не си ме чула още?

ДОЙКАТА:
Ще й предам, че съм чула как вие се заклехте, и това е много благородническо според моето мнение.

РОМЕО:
Добре. Кажи й да намери начин
на изповед да иде след обяд.
В килията на брат Лоренцо бързо
ще бъде опростена и венчана.
Това е за труда ти.

ДОЙКАТА:
Не, недейте!
Не, ни стотинка!

РОМЕО:
Дръж, като ти дават!

ДОЙКАТА:
Днес след обяд? Ще дойде непременно!

РОМЕО:
Постой! Зад манастирската стена
слугата ми след час ще те намери
и стълба от въже ще ти даде.
Със нейна помощ аз — щастлив моряк —
ще се кача таз нощ догоре чак
по мачтата на висшето блаженство!
Бъди ни предана и аз ще зная
да те възнаградя. И отнеси
привета ми на свойта господарка!

ДОЙКАТА:
Да ви поживи Господ, господине!...
Но чакайте!

РОМЕО:
Какво?

ДОЙКАТА:
Тоз ваш слуга...
Нали се казва: "Тайна между двама
е тайна, щом единия го няма."

РОМЕО:
Слугата ми е гроб, бъди спокойна!

ДОЙКАТА:
Добре тогава. Ама ще знаете, господине, моята господарка е най-сладкото девойче на света! Когато беше едно такова бъбриво дребосъче... Около нея се върти един благородник, господин Парис му е името; та той си точи зъбите за нея, ама тя, милинката, като го погледне, сякаш вижда жаба, честен кръст, пъпчива жаба! Аз понякога, нарочно, за да я ядосам, й викам, че този Парис е точно за нея, ама — гръм да ме порази, ако лъжа! — тя става бяла като най-бялото платно от цялата световна вселена!... Розмарин и Ромео нали се пишат със същата буква?

РОМЕО:
Да, дойко. И двете с "р". Само че "розмарин" се пише с малко "р", а "Ромео" е с голямо отпред.

ДОЙКАТА:
Ах вие, смешник! "С голямо отпред?" Не, не беше с "р". "Р-р-р!" — това е кучешка буква. С друго почваше, знам. А тя измисли едни такива пуетични думички за вас и розмарина, че драго да ви стане да ги чуете!...

РОМЕО:
Поздрави я от мене!

ДОЙКАТА:
Непременно!
Пиетро!

ПИЕТРО:
Ето ме!

ДОЙКАТА:
Пред мен и тръгвай!

ЖУЛИЕТА:
Когато тръгваше, удари девет,
а обеща, че щяла да се бави
по-малко и от час! А може би
не го е срещнала? Не е възможно!
Не, тя се тътри като... Боже мой!
Носителки на вестите сърдечни
би трябвало да бъдат наште мисли,
далеч по-бързи от лъчите златни,
които пъдят утринните сенки
по хълмовете! Та нали затуй
във колесницата на любовта
запрегнати са бързи гълъбици,
нали затуй по-вихрени от вихър
са леките крилца на Купидон!
На, слънцето достигна до превала
на дневния си път. Три дълги часа —
от девет до дванайсет, — а я няма!
Да беше с млада кръв и млади чувства,
тя би хвърчала като лека топка,
подхвърлена от моите слова
и върната от неговите! Ах,
тъй бавни са и мудни тези дърти,
че някои изглеждат вече мъртви!
О, слава Богу! Сладка дойко, казвай!
Видя ли го?... Кажи му да излезе!

ДОЙКАТА:
Излез и чакай пред вратата, Пиетро!

ЖУЛИЕТА:
Е, дойчице? Но ти изглеждаш мрачна
Печал ако ми носиш, облекчи я
със весел вид; ако ми носиш радост,
недей разваля музиката нежна
на новините си със тъжен лик!

ДОЙКАТА:
Съвсем съм капнала! Да си почина!
Болят ме костите от туй търчане!

ЖУЛИЕТА:
Разменям с тебе кости срещу вести!
Разказвай, мила! Миличка, разказвай!

ДОЙКАТА:
Исусе, колко бърза! Е, потрай, де!
Не виждаш ли, че просто нямам дъх!

ЖУЛИЕТА:
Как нямаш дъх, когато имаш дъх,
за да го кажеш! Думите, с които
отлагаш свойте вести, са по-дълги
от вестите, които с тях отлагаш!
Кажи: добри ли са или са лоши!
Подробностите остави за после!
Добри ли са, кажи, или не са?

ДОЙКАТА:
Добре тогава. Хубав избор си направила, няма що! Не знаеш да избираш мъж, детето ми! Ромео! Намерила кого! Не е за теб той! Може на лице да е по-красив от останалите, но пък краката му са по-стройни, отколкото на всички други. А пък това ръцете му, раменете, тялото... просто не заслужават да се говори за тях, толкова са хубави. Не е кой знай колко учтив, що си е право, но че ще е кротък като агънце, това ти го гарантирам. Хайде, стига ти толкоз! Ей, да не сте обядвали вече?

ЖУЛИЕТА:
Не сме, но всичко туй ми бе известно.
Какво за сватбата ти каза той?

ДОЙКАТА:
О, Божичко, каква глава ме стяга!
Отвътре чука, сякаш ще се пръсне
на хиляди парчета! А пък кръста!
Ох, този пусти кръст! Не те е грях
така да ме разкарваш да си търся
смъртта по улиците! Старост! Старост!

ЖУЛИЕТА:
Прости ми, дойчице, че те измъчих,
но разправи ми, мила, сладка, скъпа:
любимият ми, той какво ти каза?

ДОЙКАТА:
Любимият ти, като млад човек — по всичко си личи — учтив, благороден, приятен, мил и положително добродетелен, ми каза... Къде е майка ти?

ЖУЛИЕТА:
Къде е майка ми? Във къщи — где!
Но ти какви такива ги говориш?
Любимият ми, като млад човек
учтив и благороден, бил запитал
къде е майка ми?

ДОЙКАТА:
О, майко свята!
Как кипва бързо! Сигурно това е
напарката за болните ми кости?
Добре тогава! Отсега нататък
сама върви при своя хубостник!

ЖУЛИЕТА:
Ах, колко шум! Кажи, какво ти каза?

ДОЙКАТА:
На изповед днес можеш ли да идеш?

ЖУЛИЕТА:
Да, мога.

ДОЙКАТА:
Тогаз върви оттук при брат Лоренцо.
Едно мъжле там чака да направи
от теб женичка. Ха, кръвта безсрамна
изби по бузите ти! Виж я само,
невинната, как в миг поруменя!
Върви към черквата! Пък аз ще ида
да взема една стълбичка. По нея
едно момченце ще се изкатери,
в едно гнезденце птиче да намери.
Днес аз ще мъкна тежките неща,
но ти ще носиш тежко през нощта
Отивам да си хапна. А пък ти
направо към килията лети!

ЖУЛИЕТА:
И към мига, сънуван толкоз пъти!
Любима дойчице, благодаря ти!

БРАТ ЛОРЕНЦО:
Дано небето освети с усмивка
тоз обред наш, та бъдещият ден
с печал за него да не ни плати!

РОМЕО:
Дочул те Бог! Но даже и най-тежка
печал да дойде, няма да натегне
над радостта, с която ме изпълва
една минутка с моята любов!
Свържи ръцете ни със благослов,
пък нека прави с нас каквото ще
смъртта, убийцата на всяка обич,
нали ще съм изрекъл: "Тя е моя!"

БРАТ ЛОРЕНЦО:
Тез бурни чувства имат бурен край.
Умират те в триумфа си върховен,
тъй както огън и барут загиват
в целувката си! Знаеш, че медът
поради свойта прекомерна сладост
най-бързо става гаден за небцето.
Люби със мярка! Стар закон това е:
по-кротката любов по-дълго трае.
А, ето я и нея! Как танцуващ
е ходът й, като че ли не стъпва
по камъка! Да, влюбените могат
да яздят върху нишките въздушни,
лениво носени от синевата
на лятото! О, суета сърдечна,
как лека си и как недълговечна!

ЖУЛИЕТА:
Добра ви вечер, мой духовни отче!

БРАТ ЛОРЕНЦО:
Ромео за нас двама, дъще моя,
ще ти благодари.

ЖУЛИЕТА:
Тогаз и нему
ще кажа "добър вечер", да не би
да бъде в много благодарността му.

РОМЕО:
О, Жулиета, ако твойта радост
прелива като моята и имаш
дар повече от мен да я опишеш,
то подслади с дъх нежен този въздух
и разкажи със говора си пеещ
за туй неописуемо блаженство,
което аз от теб и ти от мене
изпитваме сега един до друг!

ЖУЛИЕТА:
Едно богато чувство се гордее
със свойта същност и не чувства нужда
от никакви слова. Бедняк е, който
знай бройката на своето богатство.
А моята любов е толкоз много,
че аз не бих могла да преброя
дори и половината от нея!

БРАТ ЛОРЕНЦО:
Вървете с мен, вървете с мен, за Бога!
Да ви оставя тук сами не мога.
Като ви гледам, нужно е по-бърже
светата наша църква да ви свърже!

БЕНВОЛИО:
Меркуцио, да си вървим оттук!
Горещо е. Гъмжи от Капулети.
Ако се срещнем, ще избухне свада —
във тази жега лесно ври кръвта!

МЕРКУЦИО:
Ти си от онези приятели, дето, щом влязат в кръчмата, плясват върху масата шпагата си и казват: "Дай Боже да не ми влезеш в работа!", а още необърнали две чашки, вече са я обърнали срещу слугата за нищо и никакво и го гонят между масите. От тези, дето първо налитат, после питат!

БЕНВОЛИО:
Кой, аз ли ти приличам на такъв?

МЕРКУЦИО:
Хайде, хайде! Нали те знам — малко ти трябва, когато си кипнал, и още по-малко — за да кипнеш. Ти си един от най-избухливите младежи в цяла Италия. Просто рядко явление.

БЕНВОЛИО:
Друго да има?

МЕРКУЦИО:
Друго явление като тебе? Не! Защото, ако имаше две, вече нямаше да има нито едно; щяхте да сте се заклали взаимно! Ами че ти си готов да се сдавиш с първия срещнат, защото брадата му имала един косъм повече или по-малко от твоята! Готов си да извикаш на дуел някой, който яде кестени, само защото и твоите очи били кестеняви. Твоите очи! Те виждат причини за обиди, дето други не могат ги види. Главата ти е пълна с предлози, както яйцето е пълно със съдържание. А колко пъти са ти я чупили като яйце от много петльовско налитане! Не се ли сби с едного, задето се беше изкашлял и беше стреснал кучето ти, което дремеше на слънце? А кой нападна онзи шивач, защото се беше показал в новата си дреха преди Великден? А оня, другия, не искаше ли да го нанижеш, понеже беше нанизал стари панделки в новите си обувки? И тъкмо ти ще ме предпазваш от свади!

БЕНВОЛИО:
Ако аз бях склонен към свадите като теб, бих си написал завещанието с валидност за час и четвърт!

МЕРКУЦИО:
И кому би завещал безценната си глупост?

БЕНВОЛИО:
Залагам главата си, Капулетите идат!

МЕРКУЦИО:
Залагам краката си, не мърдам оттук!

ТИБАЛТ:
Вървете с мен! Ще ги запитам нещо...
Здравейте, господа! Две думи само.

МЕРКУЦИО:
Две думи само? Защо не прибавите към тях още нещо. Нека бъдат две думи и един удар!

ТИБАЛТ:
Стига да искате, господине! Само ми дайте причина!

МЕРКУЦИО:
Защо трябва да ви я давам аз? Не смеете ли да си я вземете сам?

ТИБАЛТ:
Меркуцио, вие се въртите в кръга на Ромео...

МЕРКУЦИО:
Аз се въртя в кръг? Ти за акробати ли ни взимаш? Или за пътуващи музиканти? Ако е така, музиката ни ще подраска ухото ти. Ето моя лък, ето нещо, което ще те накара да потанцуваш! Виж го ти, въртял съм се в кръг!

БЕНВОЛИО:
Прекъсвайте таз свада сред площада!
Или да идем настрана, или
да се разделяме! Очи ни гледат!

МЕРКУЦИО:
Очи защо са — нека гледат! Ха!
За чуждо удоволствие не мърдам!

ТИБАЛТ:
Пътувай! Ей го моето момче!

МЕРКУЦИО:
Момче ще ти е той, щом облече
ливреята ти! Виж, ако ти трябва
да те изпрати в рая, честна дума,
той ще ти каже, че е твой слуга!

ТИБАЛТ:
Ромео, обичта, която чувствам,
като те видя, не допуска друго
название за теб освен "подлец"!

РОМЕО:
Тибалт, причината, която имам,
да те обичам, усмирява в мен
гнева, уместен при такава дума.
Не съм подлец. Не ме познаваш. Сбогом!

ТИБАЛТ:
Обидата не се измива с думи!
Хлапе, обръщай се и шпага вън!

РОМЕО:
Тибалт, не помня да съм те обидил.
Към теб, кълна се, ме изпълва обич,
в която ти едва ли ще повярваш,
преди да чуеш нейната причина.
Затуй те моля, драги Капулети —
чието име не ценя по-ниско
от туй на моя род, — не се гневи!

МЕРКУЦИО:
О, срамно, подло, хрисимо покорство!
Едно "стокато" ще го изличи!
Измъква шпага.
Страшилище за мишките, насам!
Кураж, Тибалт!

ТИБАЛТ:
Какво от мене искаш?

МЕРКУЦИО:
Дребна работа, ваше величество, кралю на мачките! Само един от деветте ви живота. Ще си поиграя с него като котка с мишка, а после, според това как се държите, може и да ви избия от тялото останалите осем. Ще издърпаш ли шпагата си за ушлетата й? Побързай, че може, преди да си я измъкнал, моята да свирне край твоите уши!

ТИБАЛТ:
На твоите услуги!

РОМЕО:
Меркуцио, скрий шпагата си!

МЕРКУЦИО:
Хайде!
Започвайте! "Пасадото"-то е ваше!

РОМЕО:
Бенволио, измъквай шпага! Бързо!
Да ги заставим да се разделят!
Меркуцио, Тибалт, позор и срам!
Спомнете си забраната на княза!
Тибалт, недей! Меркуцио!

Тибалт пробожда Меркуцио изпод ръката на Ромео.

ЕДИН ОТ КАПУЛЕТИТЕ:
Тибалт, изчезвай!

Тибалт избягва заедно с другите Капулети.

МЕРКУЦИО:
Дявол да ги вземе
и двете ви семейства! Аз съм свършен!
А оня се измъкна тъй, без нищо?

РОМЕО:
Ранен ли си, Меркуцио?

МЕРКУЦИО:
Тук малко.
Одраскване. Одраска ме котакът.
Но ще ми стигне. Пажът ми къде е?
Магаре, тичай бързо за хирург!

РОМЕО:
Не се страхувай! Раната няма да е тежка.

МЕРКУЦИО:
Разбира се. Не е дълбока като кладенец, нито широка като черковна врата. Но и такава ми стига. Ще ми свърши работа. Потърсете ме утре и ще намерите бъбривия Меркуцио мълчалив като гроб. Вече съм подреден за оня свят, честна дума! По дяволите двете ви семейства! Да пукне макар това куче, тоя плъх, тоя котарак, който ме одраска така! Самохвалко, негодник, мръсник, който се бие като по книга! А ти за какъв дявол се завря между двама ни? Той ме мушна изпод ръката ти!

РОМЕО:
Аз исках да ви разтърва!

МЕРКУЦИО:
Бенволио, води ме в някой дом!
Крепи ме, че ще падна! Ах, мръсника!
По дяволите двете ви семейства!
Те ме превърнаха в добра храна
за червеите! Двете ви семейства!...

РОМЕО:
Заради мен получи смъртна рана
приятелят ми, сродникът на княза,
а аз мълчах със име, опетнено
от оскърблението на Тибалт;
Тибалт, с когото сме от час роднини!
О, сладка Жулиета, ти размекна
любимия си, твоят чар отвърна
закалката на мъжкия ми дух!

БЕНВОЛИО:
Ромео, о, Ромео, страшна вест!
Меркуцио е мъртъв! Възкачи се
по облачните стъпала духът му,
тъй преждевременно презрял земята!

РОМЕО:
Туй черно утро черни дни чертай.
Начало то е на печален край.

БЕНВОЛИО:
Тибалт се връща!

РОМЕО:
С тържествуващ вид,
а там Меркуцио лежи убит!
Върви си в небесата, кротък нрав!
Водач бъди ми, огнедишащ гняв!...
Тибалт, вземи си думата "подлец",
с която ме нарече преди малко!
Душата на Меркуцио витае
все още над главите ни; тя чака,
за да пътува заедно със твойта!
Ти или аз! Един от нас ще трябва
да тръгне с него!

ТИБАЛТ:
Ти си му приятел —
ти ще вървиш!

РОМЕО:
Това ще каже кой!

Сражават се. Тибалт пада.

БЕНВОЛИО:
Ромео, идат хора! Той е мъртъв!
Не стой като вкопан! Ако те хванат,
присъдата на княза ще е смърт!
Не стой така, ти казвам! Бягай, бягай!

РОМЕО:
О, аз съм шут в ръцете на Съдбата!

БЕНВОЛИО:
Все още тук? Ще бягаш или не?

ГРАЖДАНИ:
Къде е този, който е убил
Меркуцио? Тибалт? Къде е той?

БЕНВОЛИО:
Пред вас. Това е вашият Тибалт!

ГРАЖДАНИН:
Задържам ви във името на княза!
Ще отговаряте за тази кръв!

КНЯЗЪТ:
Отново свада? Кой е почнал пръв?

БЕНВОЛИО:
Аз мога да разкажа, княже мой,
злочестия развой на този бой.
Пред вас е тоз, от чийто бяс загина
Меркуцио, добрият ви роднина,
Тибалт на име. Него пък, уви,
във равен бой Ромео умъртви.

СИНЬОРА КАПУЛЕТИ:
Тибалт! Тибалт! Мой племеннико скъп!
Съпруже! Братов синко! Черна скръб!
О, княже справедлив, пред твоя съд
за тази кръв кръв трябва да внесат
Монтеките! О, племеннико мой!

КНЯЗЪТ:
Бенволио, свидетелствувай: кой
разпали тази кървава кавга?

БЕНВОЛИО:
Тибалт, мъртвешки сън заспал сега.
Ръката на Ромео го срази,
но преди туй устата на Ромео
не малко стори, за да му припомни
нищожността на пламналата свада
и вашето високо недоволство
от тези сблъсквания. Всичко туй,
макар изречено със кротък глас,
благ поглед и препънато коляно,
уви, не спря Тибалтовата ярост
и той насочи острата стомана
в гърдите на Меркуцио. И ето,
нападнатият, не по-малко огнен,
изтегля срещу шпагата му шпага
и отклонил презрително смъртта
с една ръка, със другата я връща
обратно на Тибалт, чиято ловкост
спасява го по чудо. "Стойте! Спрете" —
отчаяно извика им Ромео
и със ръка, по-бърза от езика,
им блъсна остриетата надолу
и между тях се втурна. Ала в миг
един изпълнен с гняв Тибалтов удар,
изпод ръката му, срази живота
на храбрия Меркуцио. Тибалт
побягна, но след малко пак се върна
към зажаднелия за мъст Ромео
и като две светкавици те двама
се оплетоха във битка. И додето
измъкна шпага, да ги разтърва,
безстрашният Тибалт бе вече мъртъв,
а пък Ромео — впуснал се да бяга.
Ако ви лъжа, да умра веднага!

СИНЬОРА КАПУЛЕТИ:
И той е от проклетия им род —
на кръвна обич тази реч е плод!
За да убият моя братов син,
те двайсет са били, а той — един!
За неговата смърт аз моля, княже,
убиецът със смърт да се накаже!

КНЯЗЪТ:
Ала убитият убил е пръв,
а кой ще плаща тази първа кръв?

МОНТЕКИ:
Не моят син! Меркуцио и той
другари бяха. За другаря свой
Ромео е отнел онуй, което
и по закона би било отнето —
живота на Тибалт!

КНЯЗЪТ:
Затуй тозчас
изгнан да бъде го осъждам аз!
Дотам достигна дивата ви стръв,
че да пролее моя сродна кръв,
но ще ви струва тя такава глоба,
че вий ще я запомните до гроба!
И без молби! Ще бъдат празен звук
Ромео да се маха вън оттук,
че след часа, във който бъде хванат
не много часове ще му останат!
Трупа вдигнете! Указът ми строг
да се изпълни в еднодневен срок!
Съдът, простил убиеца, убива
и милостта му е немилостива.

ЖУЛИЕТА:
Препускайте по-бързо, огнегриви
коне на Феб! Ако ви беше шибнал
синът му Фаетон, ленивци, щяхте
да се прибирате на запад вече,
довлекли подир себе си нощта!
О, нощ, съюзнице на любовта,
простри завесата си пред окото
на пътника случаен, за да може
Ромео, несъзрян и неодуман,
да скочи — жарък — в моите ръце!
Любовниците знаят да отслужват
вълшебния си обред, осветени
от собствената своя красота;
а и на сляпата любов подхождаш
най-много ти. Ела, о, скромна нощ,
ела, пазачко строга, в черна дреха,
и научи ме как се губи тази
печелеща игра, в която залог
са две невинности! Във своя мрак,
като с качулка за соколче, скрий ти
таз пърхаща по бузите ми, още
немирна кръв, дордето осмелея
и всичко в любовта за мене стане
най-скромна чистота! Ела, о, нощ!
Ела, Ромео мой! Ела, мой ден
сред тъмна нощ, защото, знам, ще светиш
върху крилете на нощта, по-бял
от утрин сняг върху крило на гарван!
Ела, гальовна, сладка, смугла нощ!
Ела по-бързо и донес ми моя
любим Ромео! А като умре,
на ситнички парченца разпилей го
и той небето ти ще озвезди
така, че всичко живо ще се влюби
във тебе, дивна нощ, и ще престане
да тачи заслепяващото слънце!
Дворец си купих — гледам го отвън.
Той купи мене — има ме насън!
О, този муден ден се точи бавно
като нощта пред празника, на който
детенцето най-сетне ще излезе
във новите си дрешки!... Ей я, иде!
Тя връща се от него, а пък който
случайно каже името "Ромео",
за мен е сладкогласен като ангел!...
Е, казвай, какво ново! Какво носиш?
Въжето ли?

ДОЙКАТА:
Да, да, въже за него!

ЖУЛИЕТА:
О, Боже! Какво има? Защо кършиш
ръцете си?

ДОЙКАТА:
Горкият! Мъртъв! Мъртъв!
Загубени сме, миличка! О, Боже!
Намушкан, умъртвен, убит, издъхнал!

ЖУЛИЕТА:
Нима небето може тъй да мрази?

ДОЙКАТА:
Небето — не, но твоят мил Ромео,
той може! О, Ромео! О, Ромео!
Кой би си го представил! Как можа!

ЖУЛИЕТА:
Защо ме мъчиш, дяволицо дърта!
От изтезание като това
би изревал и пъкълът! Ромео
се е самоубил? Добре ли чух?
Речеш ли "да", в миг моята звезда
във мрака ще потъне без следа,
защото всички тез "вражда", "межда",
"вреда", "беда" са до едно чада
на твойто "да"! Не ме мъчи поне!
Умрял ли е? Отвръщай с "да" и "не"!
Два къси звука, а за мен от тях
зависят скръб и радост, плач и смях!

ДОЙКАТА:
Видях му раната! Със тез очи!
Без докачение, ей тука точно!
Труп! Мъртъв труп! Бял, бял като платно!
И целият в съсиреци и кърви!
Като го зърнах, и ми причерня!

ЖУЛИЕТА:
О, спри, сърце, внезапно обедняло
до просешка тояга! Във тъмница,
очи, загубили лъча си скъп!
О, да умра! Любима до любим,
на общия ковчег да натежим!

ДОЙКАТА:
Тибалт! Тибалт! О, моят пръв любимец!
Възпитан! Благороден! Ах, защо ли
останах жива, мъртъв да те зърна!

ЖУЛИЕТА:
Каква е тази бърканица твоя?
Убити са Ромео и Тибалт?
Безценният ми братовчед и още
по-ценният ми мъж? Тръба Господня,
тръби тогава края на света!
Щом те са мъртви, кой ще е останал?

ДОЙКАТА:
Тибалт е мъртъв! А Ромео — пратен
в изгнание. Защото той убил е
нещастния Тибалт!

ЖУЛИЕТА:
Какво? Ромео
да е пролял Тибалтовата кръв?

ДОЙКАТА:
Пролял и още как! Да, той! Той точно!

ЖУЛИЕТА:
О, зъб на зла змия зад цъфнал храст!
Ужасен дракон в златна пещера!
Злодей чаровен! Адски херувим!
Овчица с вълчи зъби! Хищен ястреб
с пера на гълъб! Всичко най-презряно
под облика на всичко най-красиво!
Какъв изглеждаше — какъв си бил!
почтен подлец! Светец със пъклен дух!
С какво ще пълниш ада си, природо,
щом дяволските духове заселваш
във рая на такава дивна плът?
Кога тъй грозно слово е било
обвито в тъй изящна подвързия?
Как може подлостта да обитава
такъв дворец?

ДОЙКАТА:
В мъжете не търси
ни чест, ни съвест! Всички до един са
двуличници, измамници, лъжци!
Къде е моят Пиетро? Дай да сръбна!
Ох, тези скърби ще ме състарят!
Позор и срам за твоя хубостник!

ЖУЛИЕТА:
Да ти излезе пришка на езика!
Съпругът ми не е роден за срам.
Срамът срамува се да се покаже
върху челото му, защото то е
престол, на който би могла да бъде
миропомазана честта, едничка
кралица на вселената! И аз,
див звяр, охулих го!

ДОЙКАТА:
Добре, хвали
човека, който е за теб убиец
на братовчед ти!

ЖУЛИЕТА:
А какво? Да черня
човека, който е за мен съпруг
пред Бога и света? О, господарю,
кой бедното ти име ще погали,
щом аз, жена ти, го разкъсах тъй
три часа подир сватбата? Защо,
кръвнико, си погубил братовчед ми?
Но той, кръвникът, би погубил теб!
Къде сте рукнали, сълзи-глупачки!
Назад към своите извори! Вий дан сте
на мъката — защо сте се завтекли
към радостта ми? Жив е моят мъж,
когото братовчед ми би убил;
и мъртъв — братовчед ми, който би
убил мъжа ми. Значи, всичко в ред е.
Защо тогава плача? Помня, помня!
По-зла от новината за Тибалт
една-едничка дума ме уби!
О, как бих искала да я забравя,
но тя впечатана е в паметта ми,
подобно пъклен грях във гузна съвест:
"Тибалт е мъртъв, а Ромео — пратен
в изгнание!" "В изгнание" — туй само
"в изгнание" в изгнание изпраща
смъртта на десет хиляди Тибалта!
Тибалтовата смърт ми би донесла
сама не малко скръб, а ако трябва
една беда да иде непременно
с приятелки, за да не й е скучно,
защо подир това "Тибалт е мъртъв"
тя не прибави: "и баща ти също",
или: "и майка ти", или направо:
"родителите ти" — макар и тежка,
туй би била обикновена скръб.
Но след "Тибалт" това: "Ромео — пратен
в изгнание" като засада подла,
изскочила и покосила в миг
баща ми, майка ми, Тибалт, Ромео
и Жулиета, всички с един залп!
"Ромео във изгнание" — о, има
безкрайна гибел, смърт неизброима
във тези думи! Думи нямам аз
такава скръб да изразя на глас!
Къде е татко? Майка ми къде е?

ДОЙКАТА:
Където целият ви род жалее
нещастния Тибалт. Да идем там!

ЖУЛИЕТА:
Сама върви и с плач трупа му мий!
Като останете без сълзи вий,
все още сълзи аз безкрай ще роня,
защото все в прокуда ще е оня,
когото ще очаквам всеки ден!...
Въже, измами той и теб, и мен:
любовен път от тебе не направи,
а мен вдовица девствена остави!...
Отнес го в стаята ми! Да вървим!
Смъртта ще е за мен жених любим!

ДОЙКАТА:
Върви си в стаята! Ще ти докарам
таз нощ Ромео! Да те утеши!
Не чуваш ли? Ще дойде! Той сега е
при брат Лоренцо, тоя твой съпруг!

ЖУЛИЕТА:
Да, дай му този пръстен и да знае,
че чакам го за сетно сбогом тук!

БРАТ ЛОРЕНЦО:
Излез, излез, уплашени човече!...
Скръбта се влюби в чара ти, Ромео,
нещастието се венча за теб!

РОМЕО:
Разказвай, отче! Казвай: на какво
осъден съм? Каква злина незнайна
подава ми ръка за запознанство?

БРАТ ЛОРЕНЦО:
Да, ти премного се сдружи с бедите.
Съдът на княза каза свойта дума.

РОМЕО:
И ме изпраща пред съда на Бога?

БРАТ ЛОРЕНЦО:
По-мека е присъдата, която
изрече той: изгнание, не смърт.

РОМЕО:
Изгнание? Смили се! "Смърт" кажи!
Изгнанието е за мен по-страшно,
о, сто пъти по-страшно от смъртта!
Изгнание! Това не казвай само!

БРАТ ЛОРЕНЦО:
В изгнание, но само от Верона,
а този свят е пъстър и широк!

РОМЕО:
О, не! Извън Верона няма свят,
а само скръб, чистилище и ад!
"Изгнание от този град" — туй значи
"изгнание от този свят", или
друг начин да се каже "смърт". С туй свое
"изгнан си" ти главата ми отсичаш
със златна брадва, радостно усмихнат
на удара й, който ме убива!

БРАТ ЛОРЕНЦО:
О, смъртен грях! О, зла неблагодарност!
За твоето деяние законът
предвижда смърт; но благият ни княз
направи изключение от него
и замени с изгнание смъртта,
а ти, слепец, не виждаш милостта му!

РОМЕО:
Мъчение — каква ти милост! Дето
е Жулиета, там за мен е раят,
и в него има право да живее
и да я вижда всяко куче, котка,
нищожна мишка; а Ромео — не!
На по-голяма почит са мухите,
които се роят край всяка мърша,
отколкото Ромео. Да, те могат
да кацат върху бялото вълшебство
на нейната ръка и да крадат
нектара свят на скромните й устни,
които сякаш двойно руменеят
от свян, че се целуват една друга!
Мухите могат, а Ромео — не!
Ромео е в изгнание. Мухата
върти се покрай нея, а пък мене
ме гонят, както гони се муха!
Изгнан съм аз, а пък мухите имат
свободен достъп във града! И казваш,
изгнание и смърт не са едно?
О, нямаше ли ти по-меко средство
да ме убиеш — остър нож, отрова —
освен това "в изгнание"? Таз дума
и в ада срещат с вой! Ах, как можа
ти, божият служител, мой учител,
наставник, изповедник, утешител,
да ме разкъсаш с грозния й звук!
"В изгнание!"

БРАТ ЛОРЕНЦО:
Стой! Чуй ме, луди момко!

РОМЕО:
"В изгнание" — пак туй ще кажеш, зная!

БРАТ ЛОРЕНЦО:
Не, като лек за него ще ти дам
на злите мъки сладостното мляко,
което философия зовем.
В изгнание ти с нея...

РОМЕО:
Ето пак
"в изгнание"! По дявола! Дали
таз твоя философия ще може
да ми направи нова Жулиета,
да отмени съда или града
да пренесе в изгнание със мене?
Като не може, дръж си я за теб!

БРАТ ЛОРЕНЦО:
Изглежда, лудите са без уши!

РОМЕО:
Когато здравите са без очи!

БРАТ ЛОРЕНЦО:
Не мога ли все пак да поговоря
за твойто положение?

РОМЕО:
Не можеш!
За да говориш, трябва да го чувстваш.
Да беше млад и влюбен в Жулиета,
и току-що венчан, да бе убил
роднината й; и да те изпращат,
пламтящ от страст, в изгнание — тогава
могъл би да говориш и да скубеш
косите си и, проснат на земята —
така! — за гроба си да взимаш мярка!

БРАТ ЛОРЕНЦО:
Ромео, ставай! Някой чука! Скрий се!

РОМЕО:
Не, никога! Освен ако мъглата
на моите въздишки ме закрие!

БРАТ ЛОРЕНЦО:
Чуй, чукат!... Кой е?... Вдигай се, Ромео!
Ромео, ще те хванат!... Ида!... Ставай!
Чука се.
Върви в читалнята ми!... Ида!... Боже,
какви детинщини!... Минутка само!
Чука се.
Кой чука толкова? Какво ви трябва?

ДОЙКАТА:
Пуснете ме! Дошла съм по поръка
на мойта господарка Жулиета!

БРАТ ЛОРЕНЦО:
Добре дошла тогаз!

ДОЙКАТА:
Кажете, отче,
Ромео де е? Де е господарят
на господарката ми?

БРАТ ЛОРЕНЦО:
Ей го, проснат,
пиян от своите собствени сълзи.

ДОЙКАТА:
Тогава той със нея се покрива
така във всичкото, че ще й влезе
във положението и ще дойде!
О, сродна мъка! Сходство на скръбта!
И тя, горката, също като него
реве и хълца, хълца и реве!...
Вдигнете се! И дръжте се по-твърдо!
Какъв омекнал! Може ли чак толкоз!
Не бива мъж да спада изведнъж
пред трудността, така де!

РОМЕО:
Дойко, дойко!

ДОЙКАТА:
Недейте! Всички ще отдъхнем в гроба!

РОМЕО:
За Жулиета ли приказваш ти?
Как тя посрещна станалото? Казвай:
не ме ли смята загрубял убиец,
задето радостта ни опетних
със кръв за нея сродна? Как е? Где е?
Какво невестата ми тайна казва
за нашата разкъсана любов?

ДОЙКАТА:
Какво ще каже! Плаче, та се къса —
в постелята се тръшка, скача пак,
пищи: "Тибалт!" и после с вик: "Ромео!"
се просва възнак!

РОМЕО:
Сякаш това име,
изстреляно от смъртоносна цев,
я е убило, както този, който
нарича се с туй име, и уби
роднината! Кажи ми, отче мой,
кажи ми, във коя презряна част
на тялото ми обитава туй
злокобно име, за да го измъкна
от крепостта му!

БРАТ ЛОРЕНЦО:
Какво си ти? На вид изглеждаш мъж,
но си плачлив като жена, а буйстваш
със дивото безумие на звяр!
Приличаш и на трите, а това
е неприлично и не ти прилича!
Учудваш ме! Кълна се в своя орден,
че смятах те за по-благоразумен!
Не стига, че уби Тибалт, сега
посягаш и на себе си и с туй
желаеш да убиеш и жената,
живееща единствено чрез тебе!
Въставаш срещу род, земя, небе,
щом — рожба и на трите — се опитваш
да разрушиш единството им в теб!
Позор и срам! От тях ти надарен си
най-щедро с красота, любов и ум,
но като стар лихварин ги използваш
по начин, който знай, не прави чест
на тези красота, любов и ум!
Ти красотата си превръщаш в кукла
от мъртъв восък, като тъй отнемаш
от нея качествата на мъжа;
клетвопрестъпна става любовта ти,
като убиваш крехката онази,
която се закле да любиш нежно;
умът ти, най-подир, венецът, който
краси любов и красота, избухва,
зле ползван, във ръцете ти подобно
барутница на неумел войник
и ти загиваш, сине мой, разкъсан
от своето оръжие! Стани!
Стани, човече! Твойта Жулиета
е жива, а за нея преди малко
ти бе умрял от страх. Върви ти, значи!
Тибалт те диреше да те убие,
но ти уби го. Значи, пак върви ти!
Законът, който готвеше ти смърт,
смекчи сърцето си. Върви ти пак!
Цял дъжд от щастие над теб се сипе,
съдбата те ухажва, пременена
в най-скъпите си дрехи, а пък ти
се цупиш като глезена девойка
и бягаш от късмета си! Пази се,
такива като теб завършват зле!
Качи се, както казахте си днеска,
във стаята на своята жена
и утеши я! Само че внимавай,
да не поставят стражата, преди
да си излязъл от града, защото,
преварят ли те, няма да достигнеш
до Мантуа. Когато бъдеш там,
ще потърпиш, додето разгласим
женитбата ви, усмирим враждата,
измолим милосърдие от княза
и те извикаме да се завърнеш
със радост многократно по-голяма
от мъката, с която заминаваш!...
Ти, жено, тръгвай! Нека Жулиета
направи тъй, че всички да си легнат
по-рано днес — скръбта ще ги приспи.
Ромео ще пристигне, тъй кажи й.

ДОЙКАТА:
О, Боже, бих стояла цяла нощ
да слушам мъдрости! Голямо нещо
е туй, учеността!... Ще кажа, значи,
на господарката да ви очаква.

РОМЕО:
Кажи й! И кажи й, че готов съм
да чуя справедливия й съд.
Дойката тръгва и пак се връща.

ДОЙКАТА:
Уф, старост! Този пръстен е от нея.
Вземете го! И не губете време!

РОМЕО:
С каква надежда този дар ме огрява!

БРАТ ЛОРЕНЦО:
Върви! На добър път! Повтарям: трябва
таз вечер преди стражата да бъдеш
извън града или пък утре рано
да се измъкнеш преоблечен. Тръгвай!
Докато чакаш в Мантуа, по твоя
прислужник ще ти съобщавам всичко,
което става тук! На добър час!
Е, хайде! Дай ръка, че става късно!

РОМЕО:
Цял час тъй аз стоял бих на колене,
ако не бе едно небе пред мене!
Прощавай, отче!

КАПУЛЕТИ:
Такава завъртя ни, драги графе,
че нямах случай да говоря с нея.
Те много се обичаха с Тибалт.
А пък и аз обичах го. Съдба!
Какво да правиш, всички ний сме смъртни.
Сега е късно. Легнала е вече.
Признавам, че ако не бяхте вие,
и аз да съм в леглото си от час.

ПАРИС:
Да, да, додява, който се годява
в жалейни дни. Синьора, лека нощ!
И поздравете дъщеря си!

СИНЬОРА КАПУЛЕТИ:
С радост.
А утре сутрин ще говоря с нея.
Сега се е затворила в скръбта си.

КАПУЛЕТИ:
Но аз, мой графе, отсега ще дръзна
да ви предложа нейната любов.
Тя волята ми няма да пречупи.
Аз вярвам в туй! Какво ти вярвам — знам го!
Жена, преди да легнеш, навести я
във стаята й — нека чуе вече
за любовта на драгия ни Парис
и затова, че — слушаш ли ме? — в сряда...
Но чакай! Днес какво сме?

СИНЬОРА КАПУЛЕТИ:
Понеделник.

КАПУЛЕТИ:
Как? Понеделник? Хм, тогава сряда
е малко рано. Нека е четвъртък.
В четвъртък, значи, тя ще се венчае
за скъпия ни граф. А вие, синко,
готов ли сте? Или да поотложим?
Ще бъде скромно. Само между свои.
Защото, ако вдигнем шумна сватба
тъй скоро след Тибалтовата смърт,
ще кажат, че не тачим паметта
на сродника си. Половин дузина
поканени и толкоз. Във четвъртък.
Какво ще кажете?

ПАРИС:
О, само туй, че
бих искал тоз четвъртък да е утре!

КАПУЛЕТИ:
Тогава тръгвайте! Четвъртък, значи...
Ти, жено, говори със Жулиета,
преди да легнеш, и я подготви
за предстоящия й сватбен ден.
Доскоро, графе!... Запалете свещи
във стаята ми! Толкова е късно,
че още малко и ще стане рано!
Спокойна нощ!

ЖУЛИЕТА:
Нима си тръгваш? Има още време
до утрото! Не беше чучулига,
а славей, вярвай, славей туй, което
прониза боязливия ти слух.
Той пее нощем в клонките на нара.
Повярвай, беше славей, мили мой!

РОМЕО:
Не, беше чучулигата. Така
звъни вестителката на зората.
Не беше славей. Погледни, любов,
как злобните лъчи поръбват вече
редеещите облаци на изток.
Нощта гаси свещите си и, румен,
денят наднича, вдигнал се на пръсти,
зад планините. Трябва да вървя.
Смърт чака ме, ако остана тук!

ЖУЛИЕТА:
Не, туй не е денят. Това е друг,
отделен плам, от слънцето излъхнат,
да те предшества като факлоносец
във пътя ти към Мантуа таз нощ.
Затуй не бързай! Имаш много време!

РОМЕО:
Така да бъде! Нека смърт ме вземе!
Щастлив я чакам, щом я искаш ти!
Оназ дрезгавина не е окото
на утрото, а някакъв отблясък
от лунния светлик; тоз вик в небето
чуй! Чу ли го? — не е от чучулига,
не, то е славей. Нека той възслави
смъртта, която е добре дошла!...
Да си побъбрим, ангел мой, ела!
Какво ти е? Денят е тъй далече!

ЖУЛИЕТА:
Не е! Не е! Върви си! Ден е вече!
И чучулига зла е туй, което
с нестройни крясъци дере небето!
Уж сладкопойна, а какво горчиво
страдание ни носи песента й!
Очи със жабата била сменила —
да беше разменила и гласа си,
понеже той със своя утрин звук
жестоко ни дели един от друг!
Върви, върви, любими! Вече съмва!

РОМЕО:
За други съмва, а за нас се стъмва!

ДОЙКАТА:
Жулиета! Ей, Жулиета?

ЖУЛИЕТА:
Какво има?

ДОЙКАТА:
След малко майка ти ще бъде тук!
Навън е светло! Миличка, внимавай!

ЖУЛИЕТА:
Тогава: ден, ела! Живот, прощавай!

РОМЕО:
Една целувка и се спускам, мила!

ЖУЛИЕТА:
И тъй да ме напуснеш имаш сила,
о, мой любовнико, съпруже мой!
Пиши ми всеки ден от всеки час!
Да, тъй го казвам, тъй като без тебе
в минутката ще има много дни!
По тази сметка аз ще съм старица,
когато се завърнеш!

РОМЕО:
Сбогом, скъпа!
При всеки сгоден случай занапред
от мен ще имаш вести и привет!

ЖУЛИЕТА:
Ах, вярваш ли, че ще се видим пак?

РОМЕО:
Разбира се! И някой ден с усмивка
ще си припомняме за тези сълзи.

ЖУЛИЕТА:
О, Господи! Предчувствувам беда!
Като те гледам в тъмното там долу,
приличаш на мъртвец във черен гроб!
Изглеждаш ли ми тъй или си бледен?

РОМЕО:
И ти си бледна. Мъката ни пие,
затуй приличаме на мъртви ние.
Прощавай!

ЖУЛИЕТА:
Съдба, наричат те непостоянна —
защо тогава постоянно мъчиш
тоз, който ми се кле във постоянство?
Бъди непостоянна и когато
при тебе постои ден-два, пусни го
за постоянно тук!

СИНЬОРА КАПУЛЕТИ:
Не спиш ли, дъще?

ЖУЛИЕТА:
Кой вика? Боже! Майка ми! Дали
не си е още легнала, или
е вече станала? Защо ли иде?

СИНЬОРА КАПУЛЕТИ:
Какво ти има, дъще?

ЖУЛИЕТА:
Зле съм, майко.

СИНЬОРА КАПУЛЕТИ:
За братовчед си още лееш сълзи?
С тях гроба му ти няма да размиеш.
Спри! Малко плач е знак за много обич
но много плач е знак за малко ум.

ЖУЛИЕТА:
Бе близък мой тоз, който ме напусна;
затуй аз плача!

СИНЬОРА КАПУЛЕТИ:
Няма с плач да върнеш
напусналия те!

ЖУЛИЕТА:
И затова
плачът не ме напуска!

СИНЬОРА КАПУЛЕТИ:
Знам те, плачеш
не толкоз за Тибалт, а затова, че
злодеят, който го уби, е жив!

ЖУЛИЕТА:
Какъв злодей?

СИНЬОРА КАПУЛЕТИ:
Ромео! Как "какъв"!

ЖУЛИЕТА:
"Ромео" и "злодей" са разделени
от цяла бездна!... Бог да му прости!
Прощавам му от все сърце. И все пак
друг никой тъй сърцето ми не мъчи!

СИНЬОРА КАПУЛЕТИ:
Защото знаеш, че живее нейде!

ЖУЛИЕТА:
А е далеч от моите ръце!
Да трябваше аз само да му плащам!

СИНЬОРА КАПУЛЕТИ:
Ще му платим, бъди спокойна, дъще!
Сега във Мантуа живее той —
аз там ще пратя свой доверен, който
с такова питие ще го почерпи,
че той ще иде сигурно и бързо
на гости на Тибалт; а туй, аз вярвам,
ще те задоволи.

ЖУЛИЕТА:
Да, аз не мога
да се почувствувам задоволена,
преди да съм видяла тук до мен
Ромео... Мъртъв!... Мъртъв е духът ми,
заради близкия ми, майко моя!
Вий намерете ми човека само,
пък аз отровата ще му приготвя
такава, че когато я приеме,
Ромео да заспи спокоен сън!
Как мразя да дочувам това име
и да не мога да излея тази
любов, която на Тибалт дължа,
върху едва разцъфналото тяло
на този, който го е умъртвил!

СИНЬОРА КАПУЛЕТИ:
От тебе средството, от мен човека.
Но аз ти нося радост, дъще моя!

ЖУЛИЕТА:
Навреме ще е тя сред толкоз скръб.
Каква е? Съобщете ми я, майко!

СИНЬОРА КАПУЛЕТИ:
Какъв грижлив родител имаш, дъще!
Скръбта ти за да пръсне, той ти готви
нечакан празник, за какъвто, вярвай,
не сме мечтали нито ти, ни аз!

ЖУЛИЕТА:
Наистина ли? И какъв е той?

СИНЬОРА КАПУЛЕТИ:
В четвъртък сутрин знатният и хубав
граф Парис ще те придружи във храма
на Свети Петър, за да те направи
във него своя радостна съпруга!

ЖУЛИЕТА:
Пък аз кълна се в храма и в светеца,
че ще се радвам да си вземе друга!
Защо е нужно да се бърза толкоз?
Не е отворил дума за годеж,
а вече ще ме води пред олтара!
Кажете на баща ми, скъпа майко,
че аз не ща да се омъжвам още
и че, повярвайте, бих предпочела
Ромео — към когото аз си зная
какво изпитвам! — пред един такъв
граф Парис! Няма що, чудесен празник

СИНЬОРА КАПУЛЕТИ:
Баща ти иде! Нека сам те чуе!
Ще те научи той да се опъваш!

КАПУЛЕТИ:
При залез-слънце чести и понятни
са капките роса, но — Боже мой! —
откак залезе слънцето на брат ни,
проля ти, дъще моя, дъжд-порой!
Е, стига вече! Сякаш водоскок!
Преставай, хайде! Уж такава дребна,
а в теб се крие цяла морска буря:
очите ти море са, непрестанно
във приливи и отливи на сълзи;
прилично на злочеста платноходка
е тялото ти, плаващо сред тях;
а — вихри сякаш — твоите въздишки
ведно с вълните ще те съкрушат,
ако във кратко време не настъпи
спасително затишие!... Ти, майко,
предаде ли й волята ни, а?

СИНЬОРА КАПУЛЕТИ:
Предадох я, но тя не ще да знае!
За гроба си дано да се венчае!

КАПУЛЕТИ:
Какво? Какво? Я, повтори го пак?
Не ще да знае ли? Не се гордее?
Не ни е благодарна за това, че
на недостойна като нейна милост
намерили сме тъй достоен мъж?

ЖУЛИЕТА:
Не, горда — не, но благодарна — да.
Със лошото не мога да съм горда,
но благодарна съм ви, като зная,
че с него сте ми мислили доброто.

КАПУЛЕТИ:
Я, пак да чуя! Как? Я, как го рече!
Ще ми предава логики на мене!
Била ни благодарна, но не горда!
"Не мога — мога!" Хубостница недна!
Тез твои "благодарни-млагодарни"
и "горди-морди" да ги прекратиш,
красавице, и тез краченца виж
да са готови, за да те докарат
четвъртък в черква, че ако не,
ще те закарам в клетката, в която
развеждат курвите! Вън, мършо бледа!
Марш, вощеницо!

СИНЬОРА КАПУЛЕТИ:
Стига! Полудял сте!

ЖУЛИЕТА:
На колене ви умолявам, татко!
Изслушайте ме! Само една дума!

КАПУЛЕТИ:
Развратница! Върви да се обесиш,
пачавра със пачавра! И повтарям:
за черквата готви се или хич
недей ми се явява пред очите!
Мълчи! Не говори! Не възразявай!
Че както ме сърбят ръцете!... Жено,
оплаквахме се, че с едничка рожба
небето беше ни благословило,
а то излезе, че и тя е много
и че били сме прокълнати с нея!
Марш, кучка с кучка!

ДОЙКАТА:
Грехота е, дето
така наричате я, господарю!
Да я закриля Господ!

КАПУЛЕТИ:
Виж я ти,
Синьора Мъдрост! Бягай да клюкарстваш
със сватите си!

ДОЙКАТА:
Че какво съм рекла?

КАПУЛЕТИ:
Ах, Господи!...

ДОЙКАТА:
Човек да не продума!

КАПУЛЕТИ:
Тук ще мълчиш! Раздавай ум на чашка
със стринките си!

СИНЬОРА КАПУЛЕТИ:
Мъжо, прекалихте!

КАПУЛЕТИ:
Свето причастие! Ще полудея!
По всяко време — час, минутка, миг —
на работа, сред отдих, денем, нощем,
във общество и сам, едно съм мислил:
да я омъжа! И сега, когато
съм й намерил благородник, знатен,
заможен, млад и който, освен туй,
е пълен — нещо повече — натъпкан
със качества, изобщо мъж-мечта,
да вземе тази кукла, тази цивра
да вика: "Не го искам за съпруг",
"Не ми харесва", "Още ми е рано",
"Простете ми." Аз ще ти дам едно
"Простете ми", ако не се оправиш!
Ще те изпратя тебе да пасеш,
където щеш, но не във моя дом!
Ти ме познаваш, аз не се шегувам!
Опичай си ума! Четвъртък ей го:
ако желаеш да те имам своя,
ще бъдеш тъй добра да вземеш тоя,
когото съм избрал; ако ли не,
ще съм без жал, дори на колене
да ми се молиш! Не! Кради, проси,
пукни сред път или се обеси —
аз няма никога да те призная
за своя дъщеря и няма толкоз
от моите имоти да ти дам!
Помни ми думата и размисли си,
защото аз ще знам да я сдържа!

ЖУЛИЕТА:
О, няма ли над облаците милост,
която да надникне в мойта скръб?
Не ме отблъсквайте, о, майко моя!
Поотложете сватбата за месец,
за седмица! Ако това не може,
то застелете брачното ми ложе
във гробницата, дето спи Тибалт!

СИНЬОРА КАПУЛЕТИ:
Недей ми говори! Не те познавам!
Прави каквото щеш! Аз скъсвам с теб!

ЖУЛИЕТА:
О, Боже! Дойчице, какво да правя?
Съвет ми дай: мъжът ми е тук долу,
а мойта клетва — горе. Само той,
оставяйки земята, би могъл
оттам да ми я спусне, не дай Боже!
Ах, посъветвай ме! Защо небето
прилага толкова ужасни клопки
за същества тъй слаби като мен!
Кажи ми нещо! Нямаш ли една
утеха малка?

ДОЙКАТА:
Имам! Как да нямам!
Ромео е в изгнание и аз
главата си залагам, ако той
посмее да се върне да те иска!
Най-много да довтаса тука скришом.
И тъй като понеже е така,
то, мене ако питаш, взимай графа!
Мъж и оттатък! Тоя твой Ромео
пред него е парцал! Как само стреля
със погледа, ще кажеш: млад орел!
Да пукна, ако тоя втори брак
не е късмет за теб, защото графът
къде-къде е по-добър от твоя
предишен мъж! И после той е мъртъв,
или ако не е — все туй, защото
не върши работа, макар и жив!

ЖУЛИЕТА:
Кажи ми, от сърце ли ми говориш?

ДОЙКАТА:
И от душа! Ако те лъжа, нека
отида в ада!

ЖУЛИЕТА:
Чул те Господ!

ДОЙКАТА:
Как?

ЖУЛИЕТА:
Ти даде ми надежда и аз искам
небето да се вслуша в твойте думи.
Върви при майка ми и й кажи,
че съм отишла да се изповядам
при брат Лоренцо за това, че днеска
ядосах татко.

ДОЙКАТА:
Хубаво! Отивам!

ЖУЛИЕТА:
Проклета врачка! Дяволица гнъсна!
Кое е по-греховно: че ме кара
да изменя на брачната си клетва
или че хули моя мъж с езика,
със който го разхвалваше преди?
Ще ме съветва! Отсега нататък
далеч от мен! Отивам при отеца.
Без цяр ако се върна и оттам,
да си отида от света ще знам!

БРАТ ЛОРЕНЦО:
В четвъртък? Много скоро, господине!

ПАРИС:
Тъй иска тъстът ми, а аз не ща
на бързането му да преча с бавност.

БРАТ ЛОРЕНЦО:
Но казвате, че вам не е известно
какво тя мисли. Туй не е добро.

ПАРИС:
Тя тъй без мярка плаче за Тибалт,
че нямах как за обич да продумам.
Венера, отче, мъчно се усмихва
в почернен дом. Но нейният баща,
боейки се, че младата й скръб
добива застрашителни размери,
разумно пожела да спре потопа
на сълзите й, който се надига
в самотността и може би ще спадне
в задружния съпружески живот.
Сега узнахте, отче, защо трябва
да ускорите нашата венчавка.

БРАТ ЛОРЕНЦО:
Бих искал да не зная защо трябва
да я забавя!... Ето я и нея!

ПАРИС:
Добрутро, моя прелестна невясто!

ЖУЛИЕТА:
Такава ще ви бъда пред олтара.

ПАРИС:
В четвъртък и това ще стане, драга!

ЖУЛИЕТА:
Ако е писано.

БРАТ ЛОРЕНЦО:
Виж, туй е вярно!

ПАРИС:
На изповед ли идеш при отеца?

ЖУЛИЕТА:
Не искайте да ви се изповядвам!

ПАРИС:
Признай пред него, че обичаш мен!

ЖУЛИЕТА:
Отдавна знае той кого обичам.

ПАРИС:
Щастливецът съм аз, нали е тъй?

ЖУЛИЕТА:
Ако е тъй, добре е да го чуе
отецът не пред вашето лице.

ПАРИС:
Но твоето лице повяхва в сълзи!

ЖУЛИЕТА:
Сълзите няма да му навредят —
то никога не е било красиво.

ПАРИС:
С тез думи ти обиждаш го по-тежко
отколкото уврежда го плачът ти!

ЖУЛИЕТА:
Обида няма в истината, графе,
и аз си му я казвам във лицето.

ПАРИС:
Но то след малко няма да е твое!

ЖУЛИЕТА:
То и сега не ми принадлежи!...
Свободен ли сте вече, благи отче,
или да дойда пак подир вечерня?

БРАТ ЛОРЕНЦО:
Свободен съм, умислена ми дъще.
Ще извинявате, любезни графе!...

ПАРИС:
Опазил Бог, да ви попреча с нещо
на святата беседа! Жулиета,
в четвъртък сутринта ще ви разбудя.
От мен вземете таз целувка свята!

ЖУЛИЕТА:
Ах, бързо, отче, затвори вратата
и тук ела, да плачеш с мен, нещастна,
без помощ, без надежда, без утеха!

БРАТ ЛОРЕНЦО:
О, Жулиета, зная твойта мъка.
И моята глава не я побира!
Узнах, че твоят татко е решил
да те венчае с графа във четвъртък!

ЖУЛИЕТА:
Не казвай, че го знаеш, щом не знаеш
да кажеш как да го предотвратя!
Ако във твоя разум няма помощ,
кажи, че в мойта твърдост има разум,
и аз ще си помогна с този нож!
Бог двете ни сърца във обич сплете,
ти в брачна връзка свърза ни ръцете;
и знай, пресвети отче, че преди
ръката ми нов подпис да постави,
преди сърцето ми да се отметне,
туй тук предателството им ще спре.
Затуй от своя многодетен опит
дири съвет, че инак между мен
и невъзможното тоз хладен съдник
без бавене ще разреши въпроса,
от който твойта възраст и изкуство
не са могли да ми посочат изход.
Не се бави! Жадувам да изчезна,
щом ползата от теб е безполезна!

БРАТ ЛОРЕНЦО:
Не бързай, дъще! Виждам лъч надежда,
но нейният успех е свързан с план
отчаян като случая, от който
той сам е излаз: щом намериш сили
да се убиеш, за да не приемеш
венчилото с граф Парис, вероятно
ще имаш смелостта да се подложиш
на нещо друго, близко до смъртта.
Готова ли си? Ако да, кажи ми,
и мисля, че ще имам лек за теб.

ЖУЛИЕТА:
О, заповядай ми, и аз ще скоча
от най-висока кула; изпрати ме
в свърталището на крадци среднощни;
мушни ме във гнездо на пепелянки;
с верига прикови ме към стръвница;
спусни ме в костница, догоре пълна
с пищяли и със черепи беззъби,
или във пресен гроб, под общ саван
с покойника; да, всички тез неща —
които нявга, само споменати,
са ме изпълвали със страх — сега,
кажи ми само, и ще ги извърша
без колебание, за да остана
съпруга на любимия си мъж!

БРАТ ЛОРЕНЦО:
Тогава чуй: иди си у дома,
кажи на свойте, че приемаш графа
и дай си весел вид. А вечерта
пред сватбата ви — тоест утре вечер —
предлог си намери да си самичка,
когато ще си лягаш, и недей
да пускаш дойката да спи при теб.
Дръж тази стъкленичка и в леглото
изпий й съдържимото до капка!
Щом сториш го, по всичките ти жили
ще протече студен и сънен ток;
размереният удар на сърцето
ще се забави; пулсът ти ще спре;
ни дишане, ни топлина ще казват,
че жива си: трендафилът на твойте
страни и устни ще повехне в миг
до цвят на пепел и ще се затворят
прозорците на твоите очи
като при смърт; във трупна вкочанялост
ще бъдат крайниците ти — и тъй ще спиш
четирсет и два часа, след което
като от сладък сън ще се събудиш.
Така, на утрото, когато дойде
женихът да те вземе, ти ще бъдеш
все още мъртва, и по обичая
в разкошни дрехи и в открит ковчег
ще те положат в гробницата древна
на Капулетите. А дотогава
аз вече ще съм писал на Ромео
за плана ни и той ще дойде тук,
за да присъствува със мен на твойто
пробуждане и да те отведе
във Мантуа преди зори. Така
лекът ми от срама ще те опази,
ако не се пречупи твърдостта ти
от нерешителност и женски страх.

ЖУЛИЕТА:
О, дай го! Дай! За страх не говори!

БРАТ ЛОРЕНЦО:
Вземи го! Тръгвай и бъди безстрашна!
Пък аз ще пратя по един монах
писмо във Мантуа до твоя мъж.

ЖУЛИЕТА:
Любов, ти дай ми свойта сила скрита,
а силата ще ми даде защита!
Прощавай, отче!

КАПУЛЕТИ:
Върви и ги кани по този списък!
Ти бягай да намериш двайсетина
най-опитни готвачи! И внимавай!

ВТОРИ СЛУГА:
Знам ги на пръсти, господарю! А които не знам, ще ги подложа на пръстната проба.

КАПУЛЕТИ:
Каква е тази проба?

ВТОРИ СЛУГА:
Ами нали се казва: "Лош готвач пръсти не облизва." Който не си облизва пръстите, няма да го взема!

КАПУЛЕТИ:
Хайде, върви!

Май няма да успееме със всичко.
Къде е Жулиета? При монаха?

ДОЙКАТА:
На изповед при него, господарю.

КАПУЛЕТИ:
Това е хубаво. Дано я вкара
във пътя, тази щура твърдоглавка!

ДОЙКАТА:
Пристига, ей я! И каква засмяна!

КАПУЛЕТИ:
Къде се губи, малка инатчийке?

ЖУЛИЕТА:
Където се научих да се кая
за упоритото си непокорство
към вас и волята ви. Брат Лоренцо
ми нареди да ви поискам прошка
на колене. Простете, господарю!
От днес нататъка ще се оставям
да бъда направлявана от вас.

КАПУЛЕТИ:
Ти бягай, съобщи това на графа!
Тоз възел ще го стегнем още утре!

ЖУЛИЕТА:
Аз срещнах графа при отец Лоренцо
и в рамките на скромността му дадох
да разбере сърдечното ми чувство.

КАПУЛЕТИ:
Виж, туй ме радва! Хубаво! Вдигни се!
Тъй трябва!... Казах, бягайте за графа!
Да дойде бързо! Още ли сте тука?...
Да, този брат е истински светец.
Верона цяла му е задължена!

ЖУЛИЕТА:
Ще дойдеш ли във стаята ми, дойке,
да ми помогнеш да реша кой накит
да сложа утре?

СИНЬОРА КАПУЛЕТИ:
Вдругиден, не утре.
Защо е нужно да се бърза толкоз?

КАПУЛЕТИ:
Не, утре, утре! Тръгвай с нея, старо!

СИНЬОРА КАПУЛЕТИ:
Кога ще се приготвим? Вече нощ е!

КАПУЛЕТИ:
Бъди спокойна! Като се запретна,
набързо ще сколасаме със всичко!
Ти помогни й в избора на дреха,
пък аз ще мина тази нощ без сън.
Сега ще видиш!... Този път аз сам
ще домакинствам!... Хей... Кои са тези?
Е, нищо! Ще отскоча сам да кажа
на графа, че венчавката е утре.
Олекна ми, откакто се разбра, че
омекна нравът на това глупаче!

ЖУЛИЕТА:
Да, тази рокля най ще ми отива,
но, моля ти се, мила, остави ме
таз нощ сама! Аз трябва да отправя
безброй молитви към небето горе,
дордето го склоня да се усмихне
към моята душа, която — знаеш —
е грешна и почернена от срам!

СИНЬОРА КАПУЛЕТИ:
Заети ли сте? Трябва ли ви помощ?

ЖУЛИЕТА:
Не, майко моя. Вече имам всичко,
което ми е нужно. Ще ви моля
таз нощ да ме оставите сама.
Вземете дойката, да ви помогне,
защото сигурна съм, че до утре
миг няма да се спрете.

СИНЬОРА КАПУЛЕТИ:
Лека нощ!
Спокоен отдих, мила! Той ти трябва.

ЖУЛИЕТА:
Прощавайте! Бог знай кога със вас
отново ще се срещнем. Ах, усещам
по жилите ми да минава вече
ужасен хлад, от който прималявам!
Ще ги извикам да ми вдъхнат смелост!
Ей, дойке!... Но защо ли ми е тя?
Ела, о, стъкленичко!
Ами ако изобщо не подейства?
Ще трябва да отида пред олтара!
Не, ти ще ме спасиш! До мен легни!
Поставя до себе си кинжала.
Какво ли пък, ако във нея има
отрова, със която този старец
желае хитро да убие мен,
за да не бъде сам опозорен,
задето ни е свързал със Ромео?
Възможно е! Не, не, не е възможно!
Цял свят го знае като свят човек!
Ами ако събудя се самичка
от смъртния си сън, преди Ромео
да е дошъл да ме освободи?
О, грозна мисъл! Зная, ще умра
от задушаване в онази дупка,
в която сигурно не влиза лъх
свободен въздух! Пък и да намеря
какво да дишам, няма ли, когато
представя си, сред нощ и смърт, че съм
във древното вместилище, в което
са сбрани костите на всички мои
предци, погребвани от векове;
в което, току-що положен, гние
под бял покров убитият Тибалт;
в което — казват — призраци среднощ
излизали... о, няма ли, когато
се съживя сред миризми на гнилоч
и писъци, подобни на онези
на мандрагората, които — казват —
довеждали човеците до лудост...
О, няма ли сред целия тоз ужас
да се побъркам и да затанцувам
над костите на своите деди,
да раздера покрова на Тибалт
и с кокала на някой свой прадядо
да пръсна полуделия си мозък?
О, виждам братовчед си да преследва
виновника за неговата смърт!
Стой, стой! Тибалт! Ромео, бягай, бягай!
За тебе пия, о, любими мой!

СИНЬОРА КАПУЛЕТИ:
На, дръж ключовете, донес подправки!

ДОЙКАТА:
Сладкарят иска дюли и фурми.

КАПУЛЕТИ:
По-бързо! Вторите петли пропяха!
Минава три — камбаната удари!
Анджелика, недей пести месото
във баничките!

ДОЙКАТА:
Я си полегнете!
Какво току се пъхате навред!
А утре ще сте болен!

КАПУЛЕТИ:
Ти не бой се!
Друг път по цели нощи не съм мигвал
и нищо ми е нямало!

СИНЬОРА КАПУЛЕТИ:
Да, знаем,
мишкувал сте, ала сега ще спите,
защото вашата жена не спи!

КАПУЛЕТИ:
Жена ревнива здравето разбива!
Какво е туй?

ПЪРВИ СЛУГА:
Не зная, господарю.
За кухнята там нещо.

КАПУЛЕТИ:
Бърже, бърже!
Това не са дърва! Върви за сухи!
Попитай Пиетро, той ги знае де са.

ВТОРИ СЛУГА:
Тя, моята глава, е, господарю,
по дървената част. И сам ще мога!

КАПУЛЕТИ:
Добре го рече! Духовит простак!
Ще те направя главен дървеняк!
Но бързай, че да няма дървен господ!
Брей, съмва вече! Графът, току-виж,
пристигнал с музиката!
Чува се музика.
Ей го, на!
Хей, жено! Дойке! Глухи ли сте? Идат!
Буди Жулиета! Помогни й бързо
да се докара! Аз ще поприказвам
със младоженеца. Не се влачи!
Той вече е пред къщи! Бързай, бързай!

ДОЙКАТА:
Хей, господарко! Жулиета! Жули!
И как дълбоко е заспала само!
Да ти е жал да я събудиш просто!...
Хей, агънце! Сънливке! Хайде, ставай,
че сватбата те чака!... Нито дума!
Ха, запасяваш се! И умно правиш,
защото гарантирам ти, че графът
решил е — хе, и бас държа, че твърдо! —
минутка да не ти даде за сън
през идващата нощ!... Прости ми, Боже!
Уста греховна!... Колко здраво спи!
Но трябва да я будя... Жулиета!
Хей, Жулиета! Е, щом искаш, нека
да те завари графът, както спиш.
Внимавай само да не ти... О, Боже!
Облечена! И с дрехите в леглото!
Макар насила, но ще я събудя...
Хей, ставай! Жулиета! Жулиета!
О, Боже! Помощ! Мъртва! Помощ! Мъртва!
О, да не бях се раждала! О, малко
да сръбна! Господарю! Господарко!

СИНЬОРА КАПУЛЕТИ:
Защо крещиш така?

ДОЙКАТА:
О, черен ден!

СИНЬОРА КАПУЛЕТИ:
Какво е станало?

ДОЙКАТА:
О, вижте, вижте!

СИНЬОРА КАПУЛЕТИ:
Детето ми! Животът ми! О, Боже!
О, събуди се! Отвори очи!
Върни се към живота или аз
ще дойда с тебе! Помощ!... Викай помощ!

КАПУЛЕТИ:
Къде е дъщеря ти? Графът чака!

ДОЙКАТА:
Отиде си! Предала дух, горката!

СИНЬОРА КАПУЛЕТИ:
Умряла е! Умряла е! О, Боже!

КАПУЛЕТИ:
Какво говорите, бе? Я да видя!
О, Господи! Студена като лед!
Вдървила се е! Пулсът й не бие!
Животът е напуснал тези устни!
Смъртта студена като ранен скреж
попарила е скъпото ни цвете!

ДОЙКАТА:
О, черен ден!

СИНЬОРА КАПУЛЕТИ:
О, неизмерна скръб!

КАПУЛЕТИ:
О, скръб, която караш ме да викам,
а стисваш гърлото ми да немее!

БРАТ ЛОРЕНЦО:
Готова ли е булката за черква?

КАПУЛЕТИ:
Да иде — да, но не и да се върне!
О, сине мой, в предсватбената нощ
Смъртта преспа със твоята невеста!
Да, оня, костеливият с косата,
те изпревари и отне цвета
на годеницата ти и ми стана
омразен зет, ненавистен наследник!
Да, той сега празнува сватба с нея,
а аз умирам и ще завещая
живот, имот, каквото имах — нему!

ПАРИС:
Затуй ли тъй жадувах тази утрин,
та тази гледка тя да ми дари?

СИНЬОРА КАПУЛЕТИ:
Проклет, злочест, омразен, пъклен ден!
Час, най-злочест от всички часове,
които времето е извървяло
във морния си друм! Едно ми беше,
единствено за радост и разтуха,
и ето че смъртта ми го отне!

ДОЙКАТА:
О, мъка, мъка! О, ужасна мъка!
О, черен ден! Най-черният от всички,
които виждала съм досега!
Отде се взе, о, зъл, омразен, грозен,
невиждан до ден-днешен черен ден!

ПАРИС:
О, аз — презрян, оплют, разбит, отритнат!
Омразна смърт, от тебе изпреварен,
ограбен подло! Моя невъзвратна!
Без теб, живот, животът ми е смърт!

КАПУЛЕТИ:
О, аз — осмян, сломен, убит, погребан!
О, злополучен миг, защо дойде
да хвърлиш в мрак сияйния ни празник?
О, чедо мое! О, нещастна моя!
О, няма го детето ми! О, с него
погреба Бог последната ми радост!

БРАТ ЛОРЕНЦО:
Достатъчно! Скръбта ви става срамна!
Не воля давайки на шумни вопли,
неволя се лекува! Таз девойка
принадлежеше вам и на небето.
Сега небето има я изцяло —
и по-добре за нея. От смъртта
вий свойто не увардихте, а горе
небето свойта част от нея пази
за вечни времена. За вас бе рай
да се издига тя все по-високо,
а ето ви, че плачете, когато
е литнала над облаците в рая!
Зле любите я, щом от скръб сте луди,
защото тя е във блаженство. Знайте,
щастливи са не тез, които дълго
живеят на света, а тез, които
напускат го в предчувствие на радост.
Изтрийте сълзите си, поръсете
със розмарин прекрасното й тяло
и нека — както иска обичаят, —
я отнесем облечена най-скъпо
във храма Божи! Пред такава смърт
природата сълзи обилни лее,
но на плача й разумът се смее!

КАПУЛЕТИ:
Което бе за обреда венчален
за обред ще послужи погребален —
свирачите ще свирят скръбни химни,
гощавката ще стане тъжен помен,
смехът ще се превърне в горки вопли,
венците ще закичат гробен камък,
наопаки ще се обърне всичко!

БРАТ ЛОРЕНЦО:
Синьоре, влезте си! И вий, синьора!
Вий, графе, също! Всички сбрани тука
да се приготвят, за да изпроводят
покойната до вечния й дом —
и тъй небето ви обръща гръб,
не го гневете с неразумна скръб!

ПЪРВИ СВИРАЧ:
Май трябва да се вдигаме оттука.

ДОЙКАТА:
Да, да, вървете си — сами видяхте,
че сватбата завърши злополучно!

ПЪРВИ СВИРАЧ:
Ами зло е, като нищо не бе получено!

ПИЕТРО:
Свирачи! Хей, свирачи! "Весело сърце"! Ако ми желаете доброто, изсвирете ми "Весело сърце"!

ПЪРВИ СВИРАЧ:
Защо "Весело сърце"?

ПИЕТРО:
Защото всичко в мен пее "Сърцето ми е скръбно!". О, изсвирете ми някоя игривичка елегия, да ме развесели!

ПЪРВИ СВИРАЧ:
Никакви елегии! Сега не е време за музика.

ПИЕТРО:
Значи, няма да свирите, а?

ПЪРВИ СВИРАЧ:
Няма.

ПИЕТРО:
Тогава ще ви дам, което ви се полага.

ПЪРВИ СВИРАЧ:
Колко?

ПИЕТРО:
Всичко без остатък, само че не в жълтици, а в ритници. Защото досега не съм чувал такова невярно свирене!

ПЪРВИ СВИРАЧ:
Пък аз не съм виждал такова лакейско носовирене!

ПИЕТРО:
Тогава ще почувстваш лакейския ми нож върху кожата си! Ще те направя само на четвъртинки и осминки! Ще ти свиря "до-ре-ми", до-като ре-внеш: ми-лост!

ПЪРВИ СВИРАЧ:
Пък аз ще ти изпея такова "сол-си-ла", че да ти излезе сол-ено, си-не ла-кейски!

ВТОРИ СВИРАЧ:
Я си скрий острия нож и измъкни острия си ум! Почвай, да те видим!

ПИЕТРО:
Добре! И без нож ще ви направя на тънки резенчета! Дръжте се!

"Когато мъка тягостна и скучна
обхване ни във своя тъжен плен,
едничка музиката среброзвучна..."

Ха сега де! Кой ще каже защо е "среброзвучна"? Защо точно "сребро...", а не друго? Какво ще кажеш ти, Симон — Котешко черво?

ПЪРВИ СВИРАЧ:
Ами че защото звукът на среброто е добър за ухото.

ПИЕТРО:
Не е лошо! А ти какво ще кажеш, Хю — Конски косъм?

ВТОРИ СВИРАЧ:
"Среброзвучна", защото звучи зарад среброто.

ПИЕТРО:
И това не беше лошо! А ти какво ще кажеш, Джеймс — Кучи вой?

ТРЕТИ СВИРАЧ:
Ами не знам какво да кажа.

ПИЕТРО:
О, прощавай, забравих, че ти си певецът! Добре, ще кажа аз отговора вместо теб. Казва се така, защото някои музиканти, като не получат сребро, да им звучи в джобовете, и тогава мъка тягостна и скучна обхване ги във своя тъжен плен...

"... едничка музиката среброзвучна
повдига им духа опечален!"

ПЪРВИ СВИРАЧ:
Пустият му хитрец, да пукне макар!

ВТОРИ СВИРАЧ:
Зарежи го! Хайде да влезем! Ще изчакаме опечалените и ще си хапнем за Бог да прости!

РОМЕО:
Кълна се, ако трябва да се вярва
на блазнещите сънища, на път са
приятни вести. Малкият тиран
на моето сърце е седнал весел,
люлеейки крачка, на своя трон
и чудна лекота цял ден ме носи
на педя от земята! Боже мой,
сънувах, че съм мъртъв — странен сън:
уж мъртъв, а съзнавах го! — и ето,
любимата ми дойде и с целувка
ми вдъхна жива сила и аз станах
и се почувствах като император!
Каква ли сладост крие любовта
в действителност, щом сянката й само
е толкоз сладка!
Вести от Верона!
Разказвай, Балтазар! Навярно носиш
писмо от брат Лоренцо? Как е мойта
любима Жулиета? А баща ми?
Жена ми как е? Питам пак, защото,
щом тя добре е, всичко е добре!

БАЛТАЗАР:
Тогаз кажете, че добре е всичко,
защото вече е добре и тя.
Прекрасната й плът е под земята,
безплътният й дух — във небесата!
Видях, като я вмъкваха с ковчега
в семейната им гробница и бързо
насам препуснах, за да ви го кажа.
Поръчахте ми да ви нося вести —
простете ми, че първата е таз!

РОМЕО:
Какво говориш?... О, тогава аз,
звезди планети, викам ви на бой!...
Ти знаеш де живея — донеси ми
хартия и перо! И наеми
коне веднага! Тръгваме таз нощ!

БАЛТАЗАР:
Недейте бърза, господарю мой!
Тоз бледен лик, тоз поглед предвещават
нещастия!

РОМЕО:
Мълчи! Какво разбираш!
Върви и направи каквото казах!
Не носиш ли писмо от брат Лоренцо?

БАЛТАЗАР:
Не, господарю.

РОМЕО:
Нищо. Хайде, тръгвай!
Помпи конете! Аз ще те настигна!
Таз нощ ще спя до тебе, Жулиета!...
Но как?... Аха!... О, грозен грях, как бърже
ти хрумваш на отчаяната мисъл!
Сега си спомням: нейде тук търгува
един аптекар. Скоро го видях
да сбира билки, целият във дрипи,
с надвесени над хлътнал поглед вежди,
от глад и недоимък заприличал
на страшен скелет; в бедната му лавка,
освен един натъпкан крокодил
и костенурка някаква, и сбирка
от уродливи риби, беше голо:
по лавиците мъдреха се само
кутийки празни, глинени гърненца,
мехури с течности, връвчици гнили,
мухлясали листа от розов цвят,
кесийки семена — и всичко туй
изложено, за да изглежда стока!
Като видях таз бедност, аз си казах:
"Ако е нужна някому отрова,
макар във Мантуа да се наказва
със смърт продажбата й, тук за него
ще се намери нужното!" Тогава
не мислех, че аз сам ще имам нужда
от тоз нуждаещ се. Май точно тука
му беше лавката. Ах, днес е празник —
затворил е!... Аптекарю! Ехей!

АПТЕКАРЯТ :
Кой толкова крещи?

РОМЕО:
Ела, ела!
Личи си, че си беден. Тука има
четирисет дуката. Срещу тях
продай ми грам отрова, но с такова
ужасно действие, че мигновено
по всички жили да протича, тъй че
отчаялият се от тоз живот
да рухне като труп, а от трупа му
духът да излети тъй бързо, както
лети възпламененият барут
от гърлото на топ! Е, дръж и давай!

АПТЕКАРЯТ :
Каквото искаш, имам; но когото
заловят, че търгува със отрова
във Мантуа, наказват го със смърт!

РОМЕО:
Тъй беден и окаян, а все пак
не ти се мре, а? Виж се, жалък просяк,
по бузите ти глад е издълбан,
в очите ти оскъдица се гърчи,
презрение привежда ти плещите —
светът ти е враждебен и законът,
от него писан, ти е също враг.
Богат да си той право не ти дава
ти наруши го с ей това тогава!

АПТЕКАРЯТ :
Не волята ми, а гладът отстъпва.

РОМЕО:
И аз на него плащам, не на нея.

АПТЕКАРЯТ :
Капни това в каквато искаш течност,
изпий го и дори да имаш сила
за двайсетина, ще се видиш мъртъв!

РОМЕО:
А ето и за теб. Това е злато —
отрова за човешките души,
която върши повече убийства
на този скапан от поквара свят,
отколкото сместа, която ти
не бива да продаваш! Аз на теб
продадох ти отрова, а не ти —
на мене, драги!... Сбогом! И дано
се поохраниш!... А пък ти до гроба
на Жулиета ще ме придружиш —
със тебе там, спасителен балсам,
да изцеря бедата си ще знам!

БРАТ ДЖОВАНИ:
Хей, брате францисканецо, къде си?

БРАТ ЛОРЕНЦО:
Познах те по гласа ти, брат Джовани!
Добре дошъл от Мантуа! Разправяй!
Ромео какво каза? Или носиш
писмо от него? Давай го тогаз!

БРАТ ДЖОВАНИ:
Отидох да потърся един брат
от ордена ни, за да тръгнем, мислех,
със него. Ала той понеже ходи
по болните в града, така се случи,
че дето го намерих, нея къща,
видя се подозрителна за чума
на стражите по здравето и нас
ни запечатаха и аз не тръгнах
за Мантуа.

БРАТ ЛОРЕНЦО:
И по кого изпрати
писмото ми?

БРАТ ДЖОВАНИ:
По никого! На, ей го!
Аз молих, но не се намери никой
да ти го върне, всичките, защото
ги беше страх от болест.

БРАТ ЛОРЕНЦО:
Зла съдба!
Кълна се в босоногия ни орден,
писмото беше извънредно важно!
От този пропуск могат да последват
нещастия! Върви и донеси ми
един железен лом!

БРАТ ДЖОВАНИ:
Веднага, братко!

БРАТ ЛОРЕНЦО:
Във гробницата й ще ида сам.
Остават й три часа сън най-много.
Ще ме кори навярно, че не съм
извикал милия й. Ала нищо!
Отново ще му пиша, а пък нея
ще скрия тук при мен за някой ден.
Горката — живо тяло в гроб студен!

ПАРИС:
Дай факела, момче, и остави ме!
Не, тъй ще ме съгледат. Загаси го
и се просни под оня кипарис
с ухо, опряно о земята. Тука
тя куха е — копана и дълбана
за хиляди гробове, — тъй че ти
ще чуеш отдалече да кънти
кракът на идещия; и тогава
свирни с уста да ме предупредиш!
Подай цветята! Хайде! Изпълнявай!

ПАЖЪТ:
Самичък сред гробовете и в мрак!
Ужасно ме е страх, но няма как!

ПАРИС:
Невясто моя, цвят прекрасен, който
в предсватбен ден от вихър бе убит,
цветя и сълзи ръся върху твойто
легло от мрамор с навес от гранит.
На нощ със теб не се нарадвах аз —
сега ще те оплаквам в нощен час!
Пажът изсвирва.
Чий крак проклет ми пречи да излея
в последен обред свойта скръб по нея?
И с факла? Загърни ме, тъмнина!

РОМЕО:
Дай кирката и лоста! Туй писмо
връчи го на баща ми утре рано!
Подай ми факлата и запомни:
каквото и да видиш или чуеш,
стой настрани, недей да ми се пречкаш!
Ще вляза в таз обител на смъртта
не само за да зърна във лицето
покойната, но още за да смъкна
от мъртвия й пръст един особен
безценен пръстен, който ми е нужен
за спомен скъп! Така че — да те няма!
И хубаво си знай — ако се върнеш
от любопитство, за да проследиш
какво ще правя, аз ще те накъсам
на късчета и с тях ще утоля
таз пръст, все още алчуща за мърша!
Подбудите ми и часът среднощен
ме правят по-свиреп и кръвожаден
от гладен тигър и от бясна буря!

БАЛТАЗАР:
Отивам си веднага, господарю!

РОМЕО:
И тъй ще ми докажеш свойта дружба.
Дръж туй от мен! Бъди щастлив! Пътувай!

БАЛТАЗАР:
Все пак ще се укрия недалеч.
Съмнява ме със своя вид и реч.

РОМЕО:
Презряна паст, погълнала без жал
най-сладостното късче на света,
аз гнилата ти челюст ще разчекна
и с още плът ще те натъпча силом!

ПАРИС:
Това е наглият Монтеки, който
уби Тибалт и със това докара
смъртта на моята невеста! Ей го,
сега дошъл е, за да поругае
телата им за своя скверна цел!
Но аз ще го изоблича и хвана!...
Кощунството си прекрати веднага,
изгнанико! Тъй значи, твойта мъст
преследва свойте жертви и във гроба?
Задържам те! Готви се да умреш!

РОМЕО:
Готов съм вече и затуй съм тук.
Младежо смел, недей да предизвикваш
отчаяния! Бягай! Остави ме!
Побой се от безброй мъртъвци
наоколо ни! Моля ти се, момко,
не ме вбесявай и недей въвлича
нов грях върху главата ми! Върви си!
Аз повече от себе си те любя,
щом себе си — не тебе — ще погубя!
Върви си и повтаряй всеки ден,
че бил си от безумец пощаден!

ПАРИС:
Не ща да слушам твоите молби!
Задържам те като престъпник! Стой!

РОМЕО:
Тогава защитавай се, хлапе!

ПАЖЪТ:
Сражават се! Ще викна караула!

ПАРИС:
Умирам! Имай милост, положи ме
във гробницата, редом с Жулиета!

РОМЕО:
Ще го направя. Но да видя кой е.
Меркуциовият роднина, Парис?
Какво ми беше казал Балтазар,
когато яздехме, а аз във свойто
объркване дори не го дочух?
Че Парис трябвало да се венчае
за Жулиета? Тъй ли ми го каза
или сънувал съм? Или сега
въобразявам си, че съм го чул,
понеже бедният я спомена?
Подай ръка, ти, вписан редом с мене
във страницата черна на съдбата!
О, аз ще те положа в дивна крипта!
Каква ти крипта! Във прозирен купол,
защото Жулиета спи под него
и нейното присъствие излъчва
сияния такива, че превръща
и гроба мрачен в празничен чертог!
Мъртвецо, спи, от друг мъртвец погребан!
Полага тялото на Парис в гробницата.
Говорят, че умиращите често
изпитвали необяснима радост.
Болногледачите наричат туй
"предсмъртна мълния". Но не, това е
не мълния, а радостна заря!
О, моя обич! О, любима моя!
Смъртта, на твоя дъх меда изпила,
все пак се е оказала без сила
пред хубостта ти и не е могла
да те превземе! Стягът на живота
пламти по твойте устни и страни!
По тях врагът не е развял все още
студеното си пепеляво знаме!
А ето те и теб, Тибалт, във твоя
ръждив от кръв саван! Каква услуга
бих могъл да ти сторя освен тази,
с ръката, тебе хвърлила във мрак,
да хвърля в мрака, който бе твой враг?
Прости ми, братовчеде! Жулиета,
защо тъй дивна си? Нима да вярвам,
че оня костелив старик с косата
държи те жива тук, за да му бъдеш
любовница? От страх, че е така,
аз ще остана в мрачния му замък
завинаги със теб и твойта свита
от червеи! Да, този кът избирам
за вечния си отдих! Тука аз
от морното си тяло ще отхвърля
ярема на злокобните звезди!
Очи, за сетен път я погледнете!
Ръце, за сетен път я прегърнете!
Вий, двери на дъха, във нежност свята
скрепете на целувката с печата
безсрочната спогодба между мене
и вечно алчната за плячка смърт!
Водачо мой горчив, кормчио гаден,
насочвай към зъбатите скали
съсипаната ми от бури лодка!
За теб, Любов!
Пие.
О, честни аптекарю,
лекарствата ти действат, както трябва!
Целувайки, умирам!

БРАТ ЛОРЕНЦО:
Закриляй ме, свети Франциск! Лош знак:
сто пъти се препънах в тоя мрак!
Хей, кой си ти?

БАЛТАЗАР:
Човек във плът и кръв,
и ваш приятел, отче!

БРАТ ЛОРЕНЦО:
Бог със теб!
Кажи, каква е тази факла там,
която дава светлина ненужна
на червеи и черепи безоки?
Изглежда да мъждука вътре в склепа
на Капулетите?

БАЛТАЗАР:
Да, точно в него.
И в него е и моят господар
и ваш приятел!

БРАТ ЛОРЕНЦО:
Кой е той?

БАЛТАЗАР:
Ромео!

БРАТ ЛОРЕНЦО:
Отдавна ли е долу?

БАЛТАЗАР:
От най-малко
полвина час!

БРАТ ЛОРЕНЦО:
Тогава тръгвай с мен!

БАЛТАЗАР:
Не смея! Господарят ми не знае,
че аз съм още тука. Той ми каза,
че щял да ме убие, ако видел,
че съм останал да го наблюдавам!

БРАТ ЛОРЕНЦО:
Стой тук тогава! Аз ще вляза сам!
Боя се, че е станала беда!

БАЛТАЗАР:
Когато спях ей там, под кипариса,
видях насън, че моят господар
се сби със някого пред тоя вход
и го уби.

БРАТ ЛОРЕНЦО:
Ромео? Боже мой!
Какви са тез петна по стъпалата
на този мавзолей? И тези шпаги,
обагрени от кръв, тъй не на място
в туй място, отредено на мира?
Ромео! Блед! А този? Парис! В кърви!
О, небеса, каква прокоба черна
виновна е за тази двойна гибел?
Девойката помръдна!

Жулиета се събужда.

ЖУЛИЕТА:
О, благи отче! Де е моят мъж?
Аз спомням си где трябваше да бъда.
И ето ме. Ала Ромео где е?

БРАТ ЛОРЕНЦО:
Ела! Дочувам шум! Ела, девойко!
Вън, вън от туй гнездо на смърт, зараза
и неестествен сън! По-висша власт,
която ний не можем да оспорим,
разбърка замислите ни! Ела!
Съпругът ти почива бездиханен
до твойта гръд. И Парис е мъртвец.
Ела, ела! Ще ти намеря място
в обител на смирени монахини!
Недей разпитва! Стражата е близко!
Ела! Жулиета! Трябва да вървим!

ЖУЛИЕТА:
Върви самичък! Аз оставам тук!
Какво е туй в ръката му? Отрова?
Защо избърза с нея, мой любими?
Какъв си лош — изпил до капка всичко!
А аз какво да правя? Ще целуна
тез твои устни — капчица отрова
по тях ще има! Те ще ме приспят
със своята целувка!
Целува го.
Още топли!

НАЧАЛНИК НА СТРАЖАТА:
Води, момче! Къде са?

ЖУЛИЕТА:
Пристигат вече. Трябва да побързам!
Благословен кинжал!
Измъква кинжала на Ромео.
Влез леко тука,
във ножницата си, и дай ми смърт!

ПАЖЪТ:
Тук беше! Дето факлата гори!

НАЧАЛНИК НА СТРАЖАТА
Таз локва е от кръв! Да се претърси
веднага гробището! Който бъде
открит във него, да се задържи!
Ужасно зрелище! Трупът на графа!
Жулиета — още топла и кървяща,
убита току-що, макар да беше
погребана преди два дни!... Ти бързай,
извикай княза! Ти върви, буди
роднините им! Нека дойдат всички —
Монтеки, Капулети! А пък вие
претърсвайте!
Ний виждаме ги где лежат, но где
лежи причината, за да лежат —
туй нужно е да видим най-подробно!

ВТОРИ СТРАЖ:
Слугата на Ромео заловихме!
Във гробището беше! Ето там!

НАЧАЛНИК НА СТРАЖАТА:
Задръжте го, додето дойде князът!

ТРЕТИ СТРАЖ:
Един монах — трепери и въздиша!
Открихме го да иде откъм вас
със този лост и кирка във ръка!

НАЧАЛНИК НА СТРАЖАТА:
Съмнителен е. Да се задържи!

КНЯЗЪТ:
Каква беда, събудена тъй рано,
събуди ни от утринния сън?

КАПУЛЕТИ:
Какво е станало, та всички тичат
и викат из града? Какво крещят?

СИНЬОРА КАПУЛЕТИ:
Едни: "Ромео!", други: "Жулиета!",
а трети: "Парис!" И се стичат вкупом
към нашта гробница.

КНЯЗЪТ:
Отново питам:
каква ужасна вест слуха ни плаши?

НАЧАЛНИК НА СТРАЖАТА:
Владетелю, тоз труп е на граф Парис.
А този — на Ромео. Там лежи
покойната Жулиета, още топла
и с нож в гръдта!

КНЯЗЪТ:
Да се открие кой е
извършил туй чудовищно злодейство!

НАЧАЛНИК НА СТРАЖАТА:
Открихме тука тоз монах и този
служител на покойния Ромео,
със сечива в ръцете, със които
отваряли са гробницата, явно!

КАПУЛЕТИ:
О, небеса! О, гледай, гледай, жено,
от чедото ни още блика кръв!
О, тоз кинжал объркал е дома си —
напуснал ножницата на Монтеки
той влязъл е в гръдта на дъщеря ни!

СИНЬОРА КАПУЛЕТИ:
О, тази гледка е камбанен звън,
подканващ старата ми плът към гроба!

КНЯЗЪТ:
Ела, Монтеки! Рано си се вдигнал,
да видиш своя син по-рано легнал!

МОНТЕКИ:
Жена ми, княже, тази нощ почина
от мъка по изгнаното ни чадо.
Какво ми готви още злата орис?

КНЯЗЪТ:
Виж там и сам ще разбереш какво!

МОНТЕКИ:
О, синко невъзпитан! Да избързаш
и влезеш пред родителя си в гроба!

КНЯЗЪТ:
За кратко сдръжте горестния вопъл,
додето изясним на този ужас
причината, развитието, края!
След туй във мъката ще ви предвождам
дори и до смъртта. Но дотогава
носете свойта болка търпеливо!
Заподозрените да се явят!

БРАТ ЛОРЕНЦО:
От тях съм аз най-главният: най-малко
способен за туй дело, но най-много
от уликите сочен за виновен.
Защитник-обвинител, тук заставам
пред вас да се виня и оправдавам!

КНЯЗЪТ:
Тогава говори, каквото знаеш!

БРАТ ЛОРЕНЦО:
Ще бъда кратък, тъй като е кратък
за дълги речи моят жизнен срок.
Ромео — този тук — бе мъж на тази
девойка — Жулиета, а пък тя
бе негова жена. Аз сам венчах ги,
ала денят на тайната им сватба
бе ден и за Тибалтовата гибел,
която прати младия съпруг
в изгнание. По него Жулиета
бе скръбна — не по своя братовчед;
а вий, за да отмахнете скръбта й,
я обещахте и насила щяхте
да я омъжите за графа Парис.
Нещастницата! С ужас във очите
при мен дотича тя и ме закле
да я спася от този втори брак,
заплашвайки ме, че в противен случай
ще се убие в моята килия.
Тогава аз — от опита си воден —
й дадох приспивателна настойка
и тя подейства, както и очаквах,
придавайки й външен вид на мъртва.
В туй време аз написах на Ромео
да дойде тука, за да я измъкнем
от временния гроб — сега, в таз нощ,
когато силата на мойта смес
бе длъжна да престане. Но монахът,
когото бях изпратил към Ромео,
бе задържан случайно и ми върна
писмото едва снощи. Нямах как
и във часа, когато Жулиета
би трябвало да се събуди, аз
дойдох да я измъкна сам от склепа
на нейните деди, като си мислех
да я укрия в своята килия
и да извикам втори път Ромео
да си я вземе. Но когато дойдох —
минути преди времето, — видях
граф Парис и Ромео бездиханни.
Жулиета се пробуди в този миг
и, молейки я да се примири
със волята Господня, аз опитах
да я измъкна вън, но шум от стража
изплаши ме, а тя не пожела
да ме последва — и с отчаян жест
посегнала е — явно — върху своя
тъй млад живот! Това е моят разказ.
За брака таен дойката й знае.
И ако вий намерите, че има
за случилото се вина във мен,
приложили закона си най-строго,
скъсете, моля, с някой ден и два
тоз стар живот, на път и без това!

КНЯЗЪТ:
Ний знаем те за праведен човек.
Да чуем и слугата на Ромео!

БАЛТАЗАР:
Аз съобщих на своя господар
вестта за Жулиетината смърт.
Препуснахме от Мантуа дотука
и тук, пред гробницата, той ми даде
това писмо от него за баща му
и ме заплаши, че ще ме убие,
ако не го оставя сам във гроба.

КНЯЗЪТ:
Подай това писмо! Ще го прегледам.
Къде е пажът на граф Парис, който
е викнал стражата?... Момче, кажи ни
какво е дирил твоят господар
из тез места?

ПАЖЪТ:
Той носеше цветя
на мъртвата. Отпрати ме встрани,
ала един със факла се опита
да влезе в гробницата. Господарят
измъкна шпагата си срещу него,
а аз побягнах да извикам помощ.

КНЯЗЪТ:
С писмото си Ромео потвърждава
словата на монаха. Той разказва
за тяхната любов и за това
как той, узнал за нейната кончина,
от беден аптекар отрова купил
и с нея тук дошъл, за да умре
под този свод до свойта Жулиета.
Къде са тези кръвни врагове?
Монтеки? Капулети? Вижте как
наказана бе вашата вражда:
чрез любовта небето умъртви
едничките ви радости! Уви,
и аз, задето гледал бях през пръсти
на крамолите ви, загубих двама
от своите близки. Да, платихме всички.

КАПУЛЕТИ:
Ръката си ми дай, Монтеки, братко!
Едничка нея аз ти искам в откуп
за свойта Жулиета!

МОНТЕКИ:
Не, ще имаш
по-щедър дар. На нея аз ще вдигна
прекрасен паметник от чисто злато,
тъй дивен, че Верона, докогато
се казва тъй, ликът й ще блести,
най-пръв от всички градски красоти!

КАПУЛЕТИ:
А аз Ромео в злато ще излея,
та той навеки да стои до нея
и да се помнят две дечица мили,
враждите на бащите си платили!

КНЯЗЪТ:
На съд печален тръгвайте след мен!
На дрязгите ви дойде мирен край,
но в облаци е идващият ден,
защото досега светът не знай
любов по-чиста и съдба по-клета
от тези на Ромео и Жулиета!



СЛАЙ:
Аз ще те таковам тебе!

КРЪЧМАРКАТА:
Пранги за теб, негоднико!

СЛАЙ:
Кой е негодник ма, пачавро: Ние, Слайевци, не сме негодници! Прочети в хрониките — ние сме се заселили в Англия още с този... Ричард или как беше... Завоевателя! Затова Paucas pallabris. Млък!

КРЪЧМАРКАТА:
И няма да платиш за счупените чаши?

СЛАЙ:
Ни петак! Хайде, къш! Вдигай си дърмите! В името на свети Джеронимо, върви си в студеното легло, да се сгрееш!

КРЪЧМАРКАТА:
Аз тебе ще те науча! Ще извикам пристава, да знаеш!

СЛАЙ:
Извикай триста пристава, ако щеш! Знам какво да им кажа! Не мръдвам нито педя оттук! Нека заповядат!

ЛОРДЪТ:
Нагледай кучетата! Клепоушко
е цял във пяна; нека си почине!
Разбойника пусни на тази, дето
изниско лае! Край плета видя ли
Сребристия как тутакси поведе
в следата, хем студена? Славен пес,
не го продавам и за двайсет фунта!

ПЪРВИ ЛОВЕЦ:
Звънливко, ваша милост, според мен
не е по-лош. Той първи ни насочи
към дивеча и два пъти подуши
почти студена диря. Честна дума,
това е най-доброто наше гонче!

ЛОРДЪТ:
Говориш глупости! Ако Камбанка
бе бърза като него, би била
далеч по-ценна! Хайде, нахрани ги
и погрижи се хубаво за всички —
бих искал да излезем утре пак.

ПЪРВИ ЛОВЕЦ:
Разбрано, ваша милост.

ЛОРДЪТ:
Ха, какъв е
тоз, проснат тук? Умрял или пиян?
Я вижте диша ли?

ВТОРИ ЛОВЕЦ:
Да, ваша милост.
Добре, че пивото го топли; инак
на този мраз не би могъл да спи!

ЛОРДЪТ:
Натряскан скот! Лежи като шопар
в отблъскващо подобие на смърт!
Я, чувайте! Защо не си направим
със тоз пияница една шега?
Как мислите, ако очи отвори
в легло разкошно, с пръстени обсипан
и види край обилната трапеза
шпалир лакеи, няма ли беднякът
да се замае, да забрави кой е?

ПЪРВИ ЛОВЕЦ:
Да, ваша милост, ще остане слисан!

ВТОРИ ЛОВЕЦ:
Езика ще си глътне, ваша милост!

ЛОРДЪТ:
И ще помисли, че е всичко сън
или причудица на сетивата!
Прекрасно! Занесете го веднага
в най-хубавата стая на дома ми,
доукрасете я с картини сластни
и мръсната му четина измийте,
а въздуха наоколо пропийте
със сладък дим от източни смоли
и нека музиканти да засвирят
приятна музика, когато той
очи отвори; и не смогнал още
да каже нещо, кланяйте се ниско:
"Какво ще заповяда, ваша милост?"
И трима да го чакат до леглото
със розова вода, скъп тас и кърпа:
"Ако угодно е на ваша милост
да освежи ръцете си?" Четвърти
да му раздипля дреха подир дреха:
"Какво ще облечете, ваша милост?"
А пети да говори за жребци,
за ловни кучета и за жена му,
която уж разстроена е много
от неговата болест. "Каква болест?"
И обяснете му, че бил е луд,
и ако каже, че е луд в момента,
сторете всичко да го убедите,
че той наистина е благородник!
Но дръжте се естествено, защото
шегите са добри, когато само
не ни напуска чувството за мярка.

ПЪРВИ ЛОВЕЦ:
Недейте се съмнява, ваша милост —
така усърдно ний ще го обслужим,
че той ще ни повярва непременно!

ЛОРДЪТ:
Носете го тогава към леглото!
Я вижте там, кой може да тръби?
Пътуващ благородник може би,
решил да пренощува тук.
Е, кой е?

СЛУГА
Една актьорска трупа, ваша милост,
предлагаща ви своите услуги.

ЛОРДЪТ:
Повикай ги!

Добре дошли, актьори!

ПЪРВИ АКТЬОР
Благодарим сърдечно, ваша милост!

ЛОРДЪТ:
Таз вечер ще ми бъдете ли гости?

ВТОРИ АКТЬОР
Ако с изкуство можем да услужим
на ваша милост.

ЛОРДЪТ:
Можете отлично!
Но чакайте... Тоз момък съм го виждал.
Играеше млад селянин. И ловко
задиряше девойчето... Забравих
как беше името ти, но си спомням,
че беше много жив и даровит.

ПЪРВИ АКТЬОР
Навярно ваша милост ме е виждал
във ролята на Сото.

ЛОРДЪТ:
Точно в нея.
И ти я изигра великолепно.
И тъй. Вий идете съвсем навреме,
защото съм скроил шега, в която
актьорският ви дар ще ми помогне.
Един приятел ще ви гледа днеска,
но аз не зная как ще се сдържите,
понеже на театър моят гост
за пръв път ще присъства и би могъл
със странния си вкус да ви накара
да се разсмеете; а него, знайте,
една усмивка хвърля го във гняв!

ПЪРВИ АКТЬОР
Повярвайте ни, ваша милост, ние
ще се сдържим, дори и той да бъде
най-смешният чудак на тоя свят!

ЛОРДЪТ:
Момче, във избата ги отведи!
Любезно ги обслужвайте и нека
получат всичко онова, което
домът ми би могъл да им предложи!

Един Слуга извежда Актьорите.

А ти кажи на младия ми паж
Бартоломю да се преоблече
във женски дрехи; отведи го после
във спалнята на нашия човек
и го зови почтително "госпожо",
а той да се обръща към простака
със почитта, която всяка дама
от висшето ни общество оказва
на господаря си, и с реверанс
и кадифен гласец да го запита:
"С какво могла би, скъпи ми съпруже,
една жена покорна и любяща
дълга си да изпълни и покаже
горещата си обич?" След което,
редувайки милувки със целувки,
да го окъпе във сълзите бистри
на радостта, преляла от това,
че вижда пак мъжа си с трезвен мозък,
след седемте години, през които
живял е той с налудната си мисъл,
че е нещастен просяк; и ако
му липсва дарът женски да излива
обилен дъжд от сълзи по поръчка,
да скрие в носната си кърпа лук,
та щом престори се, че с нея бърше
отсъстващата влага, тя веднага
наистина да бликне... Тръгвай бърже!
И се върни, да ти възложа друго.

Момчето, вярвам, ще наподоби —
каквото си го бива за измама —
и най-добре възпитаната дама.
Нетърпелив съм да го чуя как
ще нарече пияния простак
свой мъж и как слугите в моя дом
ще се превиват уж с поклони, щом
напуши ги избликващият смях.
И аз отивам. Трябва да съм с тях,
че иначе ще стигнат, аз ги зная,
до крайности, преди да стигнат края!

СЛАЙ:
Кана пиво от евтиното!

ПЪРВИ СЛУГА:Не искате ли херес, ваша милост?

ВТОРИ СЛУГА
Ще хапнете ли щрудел, ваша светлост?

ТРЕТИ СЛУГА
Какво ще облечете, ваша чест?

СЛАЙ:
Казвам се Кристофър Слай и не съм ви нито милост, нито светлост, нито чест! В живота си не съм близвал херес и ако ще е щрудел, то да бъде говежди! И хич не ме питайте какво да облека, защото нямам повече ризи, отколкото гърбини, нито повече чорапи, отколкото крака, ни повече обувки, отколкото ходила; и дори понякога имам повече ходила, отколкото обувки, или такива обувки, че пръстите ми надзъртат изпод горнището.

ЛОРДЪТ:
Да ви опази бог от тези мисли!
О, зла беда — дворянин като вас,
почитан и богат, да стане жертва
на толкоз унизителна заблуда!

СЛАЙ:
Вие какво бе? Луд ли искате да ме изкарате? Току-виж, излязло, че не съм Кристофър Слай, син на стария Слай от Бъртон Хийт, вехтошар по наследство, дръндар по образование, мечкар по склонност и медникар по... настоящем! Питайте Мариана Хакет, тлъстата кръчмарка от Уинкот! Ако тя не ви каже, че съм в рабоша й за четиринайсет пенса от евтино пиво, сложете мен в рабоша за най-лъжливите мерзавци от целия християнски свят! Хе! Да не ми е изпила чавка ума! Ако искате да...

ТРЕТИ СЛУГА
Ах, затова жена ви е тъй скръбна!

ВТОРИ СЛУГА
Ах, затова и ний така сме тъжни!

ЛОРДЪТ:
И затова избягва ви родът ви,
от вашето безумие отблъснат!
О, господарю, древния си корен
спомнете вий и, викнали обратно
ума си от изгнание, пратете
в изгнание бълнуването грозно!
Прислугата си вярна вижте как
да ви услужи чака само знак!
Желаете ли музика?

Във тон
със лирата на бога Аполон
сто славея, затворени във клетки,
запяват, чуйте! Или ви се спи?
Кажете само и ще ви положим
в легло, по-пухкаво и от това
на сладострастната Семирамида
Желаете пешком да повървите?
Ще ви застелем пътя със цветя!
Не, искате да яздите? Жребецът
пръхти в седло и сбруя, шити с бисер!
Ловът зове ви? Вашите соколи
ще литнат там, където не достига
дори и утринната чучулига!
Елени ви се гонят? Сто копоя
очакват ви, с хармонията своя
небето да накарат да звъни
и да кънтят подземни кухини!

ПЪРВИ СЛУГА:Или харесвате лова на зайци?
В миг глутницата хрътки ще се стрелне
като че ли изпусната от лък!

ВТОРИ СЛУГА
Или обичате живописта?
Кимнете само и ще ви покажем
Адонис край потока бързотечен,

и скритата в тръстиките Венера,
от чийто страстен дъх стъблата тънки
като от лек ветрец се полюляват!

ЛОРДЪТ:
И девствената Йо във момента,
когато Юпитер я изненадва,
и то изписана така изкусно,
че сякаш става случката пред вас!

ТРЕТИ СЛУГА
Или пък Дафне, бягаща в гората,
с очи във сълзи и нозе във кръв
тъй жива, че да би я зърнал, пръв
сам преследвачът Феб се би разплакал!

ЛОРДЪТ:
Вий лорд сте, разберете, лорд, не друго!
И вашата жена е първа леди
между жените в тоз упадащ век!

ПЪРВИ СЛУГА:О, да, преди сълзите й по вас
да помрачат прекрасния й образ,
тя беше чудото на този свят,
а и сега на друга не отстъпва!

СЛАЙ:
Какво? Аз — лорд? И то с такава леди?
Това е сигур сън! А може би
преди сънувал съм? Да, май съм буден:
говоря, чувам, виждам; тоя нос
подушва миризми, а тези пръсти
докосват скъпи вещи! Да, ей богу,
изглежда, че наистина съм лорд,
не беден медникар, на име Слай!...
Пред нашето присъствие тогава
съпругата ни нека се яви!
И кана от по-евтиното, бързо!

ВТОРИ СЛУГА
Не бихте ли желали, ваша милост,
да си измиете ръцете първо?
О, как се радваме, че оздравяхте
и спомнихте си кой сте и какъв сте
подир петнайсетте години сън,
в чиито промеждутъци наяве
бълнувахте!

СЛАЙ:
"Петнайсетте години"?
Добре съм дремнал! И не съм ли нищо
говорил в това време?

ПЪРВИ СЛУГА:Доста нещо
и все нелепи думи, ваша милост:
макар да спяхте в тази скъпа стая,
все мислехте, че гонят ви отнейде,
и грозно се заканвахте в съня си
на някаква кръчмарка, че под съд
ще я дадете, затова че пиво
ви точела в съмнителни гърненца,
а не във четвъртини по закон.
И викахте: "Да дойде Сисли Хакет!"

СЛАЙ:
Това е Марианината щерка;
тя чисти в кръчмата.

ТРЕТИ СЛУГА
О, ваша милост,
повярвайте ни най-подир, че вие
не знаете ни кръчма, ни кръчмарки,
ни Стивън Слай, ни шишкото Джон Напс,
ни Питър Търф, ни Хенри Пимпернел,
ни всички други, за които често
говорихте ни, но които никой
на този свят не е видял, ни чувал!
СЛАЙ:
Благодаря на господа, задето
ме отърва от тях!

ВСИЧКИ:
Амин! Амин!

Един Слуга поднася на Слай чаша.

СЛАЙ:
И ти ще ме запомниш със добро!

ЛОРДЪТ:
Добре ли сте таз сутрин, господарю?

СЛАЙ:
Дори чудесно! Всичко е наред!
Жена ми де е?

ЛОРДЪТ:
Ей, ме господарю.

СЛАЙ:
Защо тогаз така ме величаеш?
Аз господар съм само за слугите,
а пък за теб съм мъж!

ЛОРДЪТ:
За мен сте вие
и мъж, и господар, тъй както аз
жена съм и прислужница за вас.

СЛАЙ:
Я виж!... А как й викат, а?

ЛОРДЪТ:
Мадам.

СЛАЙ:
Алис Мадам или Джоан Мадам?

ЛОРДЪТ:
Мадам и толкоз. Всеки благородник
нарича своята жена така.

СЛАЙ:
Мадам женичке, вярно ли е туй,
че бил съм спал петнадесет години?

ЛОРДЪТ:
На мен дори ми се видяха трийсет
без радостта на нощите със вас!

СЛАЙ:
Да, прекалил съм. Всички зад вратата!
Събличкай се, мадам, и във кревата!

ЛОРДЪТ:
Ах, господарю, май ще трябва още
да потърпим със вас една-две нощи
или поне до залез, друже мил,
защото лекарят е наредил,
за да не се възвърне болестта ви,
жена ви засега да ви остави
без ласките си. Вярвай, мили мой,
че сигурно напълно прав е той
да настоява...

СЛАЙ:
Точно така: той е напълно прав и толкоз настоява, че вече се не трае! Но хич не ми се ще да изпадна отново в бълнуване. Ще отложа тази работа въпреки кръвта и плътта!

ЧЕТВЪРТИ СЛУГА:Актьорите на ваша чест узнали,
че злото вече сте преодоляли,
приготвили са весела пиеса;
понеже всички лекари и те са
дошли до убеждение такова,
че меланхолията е основа
на лудостта, бъдете тъй добри
да почетете техните игри,
защото всяка радостна забава
цери от зло и дните удължава!

СЛАЙ:
Че хубаво! Нека започват! Само че какво е това "пиеса"? Нещо като коледарски игри или нещо с фокуси?

ЛОРДЪТ:
Не, мили мой, пиеса — туй е нещо,
приготвено за по-изтънчен вкус.

СЛАЙ:
По-вкусно, значи? Е, дай го да го вкусим!

ЛОРДЪТ:
Не, мили, то е нещо като разказ.

СЛАЙ:
Добре! Но ти седни до мен, мадам!
Веднъж сме млади... Още по-насам!

ЛУЧЕНЦИО:
Най-сетне, верни Транио, изгарян
от страстното желание да видя
град Падуа, разсадник на изкуства,
в Ломбардия пристигнах — тази китна
градина на Италия, — окрилян
от бащиния топъл благослов
и придружен от тебе, мой слуга
доверен и изпитан. Тук ще спрем,
за да отдъхна и поема после
по пътя на високите науки.
Роден съм в Пиза, град навред известен
с достойните си граждани; баща ми
е знайният навсякъде търговец
Винченцио, от старото семейство
на Бентивольовците. Техен кълн,
отраснал във Флоренция, аз трябва
да оправдая скритите надежди,
като окича име наследено
с деяния на лична добродетел.
По тез причини, Транио, решил съм
да се вглъбя във точно тоз отрасъл
на знанието, който поучава
как щастие с добро се получава.
Какво ще кажеш ти? Защото аз
заради Падуа оставих Пиза,
тъй както жадния плувец навлиза
от плитчините в морска глъбина.

ТРАНИО:
Mi perdonate господарю мой
споделям чувствата ви и се радвам,
че толкоз постоянствате във свойто
решение да смучете нектара
на философията. Но едно
ще ви се моля: като задълбаем
в суровите морални дисциплини,
дано дотам не станем ний стоици,
че само да стоим като дръвници,
и толкоз Аристотеля да славим,
че лекия Овидий да забравим!
Логично със приятели бъбрете,
риторика в спор уличен учете,
с поезия и музика правете
приятен своя ден и се хранете
със разни математики дълбоки
и разни метафизики високи,
но само щом сърцето ги желае.
Без радост няма полза, туй се знае.
Учете туй, което ви се нрави!

ЛУЧЕНЦИО:
Благодаря ти за словата прави,
мой Транио! Да беше тук Биондело,
наели бихме, без да губим време,
квартира, подходяща да приеме
познанствата, които ще завържем...
Но гледай там! Какво е туй?

ТРАНИО:
Прилича
на представление във ваша чест!

БАПТИСТА:
Недейте ми досажда, господа!
Решил съм твърдо — казах ви го: няма
за малката си дъщеря да мисля,
преди голямата да съм вредил.
Понеже ви познавам и ценя,
ако харесва някой Катерина,
да се приготви за годеж!

ГРЕМИО:
"Гадеж"
бих казал аз, понеже ми се гади,
щом чуя този дявол ваш устат!
Хортензио, ако е кандидат...

КАТЕРИНА:
О, татко мой, така ли ще търпите,
когато тези двама се надварват
кой по-напред на присмех да ме вземе?

ХОРТЕНЗИО:
Надварване кой пръв да вземе вас?
Дори на смях не ще ви вземе никой,
такава проклетия!

КАТЕРИНА:
Вие също
не се плашете: кой ли пък ви иска!
И ако някога ви стана близка,
ще бъде то, за да ви среша яко
прическата със столчето трикрако
и мутрата ви с петопръста четка
а боядисам в клоунска разцветка!

ХОРТЕНЗИО:
О, боже, от туй чудо опази ме!

ГРЕМИО:
И мен, всеблаги!

ТРАНИО:
Тихо, господарю!
Добра забава тук се очертава:
за пръв път срещам вещица такава!

ЛУЧЕНЦИО:
Но пък в това сестра й как мълчи,
свенливо равновесие личи!

ТРАНИО:
Да, прав сте! Тихо! Гледайте ги само!

БАПТИСТА:
И казаното, за да потвърдя,
ти, Бианка, влез си вкъщи! И недей
се сърди, мила, туй не означава,
че малко те обичам, чедо мое!

КАТЕРИНА:
Ах, татковото галениче! Глезла!
Поне да знаеше защо ревеш!

БИАНКА:
На мъката ми радвайте се, сестро!
Пред волята ви, татко, се прекланям:
от днеска във моминската си стая
над лютнята и книгата самичка
ще обучавам своя ум и слух!

ЛУЧЕНЦИО:
Кажи ми, Транио, добре ли чух?
Минерва сякаш с тез уста говори!

ХОРТЕНЗИО:
Не ставайте суров, синьор Баптиста —
не бива да се случи зло на БИАНКА:
за туй, че ний желаем й добро!

ГРЕМИО:
Нима ще я заключите, защото
сестра й е такава хлевоуста?

БАПТИСТА:
Не, господа! Безцелно е да спорим.
Във къщи, Бианка!

Но понеже тя
към музика и книги има склонност,
учители за нея ще поканя.
Вий, Гремио, Хортензио, във случай
че чуете за някой по-способен,
пратете ми го! Аз ще бъда щедър
и благосклонен към човека, който
помогнал би добре да се възпитат
чедата ми. И тъй, на добър час!
Вий, ако щете, стойте, Катерина —
аз имам с Бианка още да говоря.

КАТЕРИНА:
Изглежда, че сама не мога даже
да се движа! Трябва друг да каже,
според каквато бръмне го муха,
да тръгвам ли или да чакам! Ха!

ГРЕМИО:
Върви при майка си дяволска! С тези твои дарби не си притрябвала никому тук!... Ние с вас, Хортензио, не сме толкова страстно влюбени, та да не можем да изтраем още малко, когато е явно, че сладкишът не е допечен. Сбогом. Все пак заради любовта ми към нежната Бианка, стига да открия някой да й помогне в изучаването на това, което я влече, непременно ще го препоръчам на баща й.

ХОРТЕНЗИО:
И аз също, синьор Гремио. Но, моля ви, две думи само! Естеството на нашия спор пречеше досега на преговорите помежду ни, но само помислете и ще откриете, че за да може всеки от нас да има достъп до прекрасната Бианка и да разчита на успех в състезанието за нейната любов — и двамата засега трябва да се стремим към едно и също нещо.

ГРЕМИО:
А именно?

ХОРТЕНЗИО:
Много просто: да намерим мъж за сестра й.

ГРЕМИО:
Мъж ли? Дявол за нея!

ХОРТЕНЗИО:
Не, именно мъж.

ГРЕМИО:
А аз казвам: дявол! Защото кой обикновен мъж — колкото и богат да е бащата — ще е дотам луд, че да вземе това изчадие адово!

ХОРТЕНЗИО:
Хе-хе, синьор Гремио! Вярно, ние с вас не можем да понасяме крясъците й, но все ще се намерят по широкия свят, стига човек да потърси малко, неколцина милостиви люде, готови да освободят Бианка от тази лоша сестричка срещу добра зестричка.

ГРЕМИО:
Съмнявам се, синьор. То е все едно срещу същата сума човек да се съгласи да го бият с камшик всяка сутрин насред пазара.

ХОРТЕНЗИО:
Така си е. Хвани едното — удари другото. Но тъй като общата пречка ни сближава, нека бъдем съюзници, докато омъжим по-голямата щерка на Баптиста и си открием пътя към по-малката. Тогава отново вражда!... Дивна Бианка! Блазе на бъдния ти мъж! Но по-бързия в краката печели халката... Какво ще кажете, синьор Гремио?

ГРЕМИО:
Съгласен! И съм готов да дам най-добрия кон в цяла Падуа на този, който се хване с нея, ожени за нея и легне до нея, та да ни олекне от нея! Да вървим!

ТРАНИО:
...Не, господарю, любовта не може
така светкавично да завладява!

ЛУЧЕНЦИО:
О, Транио, и аз така си мислех,
преди на себе си да го изпитам,
но щом погледнах я за първи път,
повярвах в любовта от първи поглед
и заявявам го пред тебе, който
за мен си близък, както за Дидона,
царицата на Картаген, бе близка
сестра й Ана: Транио, повярвай —
ще рухна, ще изсъхна, ще погина,
ще пламна, Транио, ако не мога
да стана мъж на таз девица скромна!
Съвет ми дай — знам, Транио, че можеш!
Ръка ми дай — знам, Транио, че искаш!

ТРАНИО:
Не ще ви мъмря, господарю — с думи
любов не се цери. За нея казват:
"Зароби ли те, виж да се откупиш
по-евтино!", или за този, който
е мъчил своя ум
с латинското четмо:
"Redime te captum
quam queas minimo!"

ЛУЧЕНЦИО:
Благодаря ти. Говори нататък!
Съветът ти изглежда ми разумен.

ТРАНИО:
Вий, вперили очи във красотата,
не сте видели във лице нещата!

ЛУЧЕНЦИО:
О, не! Видях лицето й, по-дивно
от туй на Агеноровата щерка,
зарад която Зевс, във бик превърнат,
колене сгъна край брега на Крит!

ТРАНИО:
И друго не съгледахте тъдява?
Не чухте как сестра й вдигна врява,
такава, че едва не проглуши
и моите, и вашите уши?

ЛУЧЕНЦИО:
Не, виждах аз коралови уста
пред мен да трепкат, чувствах как дъхът им
изпълва въздуха със аромати
и ме отнася нейде надалече!...

ТРАНИО:
Отдето трябва да го върна вече!...
Сепнете се от унеса, синьор!
Щом влюбен сте в девойката, вий трябва
да хвърлите способности и ум
за нейното спечелване, защото
сестричка тя такава притежава,
свадлива, опака и вироглава,
а докато баща й не успее
да я омъжи, вашата любима
да чака неомъжена ще има:
видяхте как във къщи я затвори,
за да не й досаждат ухажори.

ЛУЧЕНЦИО:
Да, Транио, какъв жесток баща!
Но чакай, аз го чух, че обеща
учители за нея да наеме!

ТРАНИО:
Наистина! И нещо тук ми хрумва...

ЛУЧЕНЦИО:
На мене също!

ТРАНИО:
Господарю, чувствам
как двата ни кроежа се прегръщат,
целуват се и сливат във едно!

ЛУЧЕНЦИО:
Кажи ми своя!

ТРАНИО:
Ставате учител
и давате на малката уроци —
това сте си намислили!

ЛУЧЕНЦИО:
Позна!
Дали ще стане само?

ТРАНИО:
Невъзможно!
Защото кой ще е на ваше място
наследник на Винченцио в тоз град;
ще учи, ще поддържа дом, ще среща
приятели, ще пие със земляци?

ЛУЧЕНЦИО:
Поспри се, basta! Всичко съм предвидил:
тук ние с теб сме още неизвестни,
а никой по лице не ще познае
слуга от господар. И затова
ти, Транио, ще бъдеш господаря
и с дом, слуги и сан ще разполагаш
на мое място; а пък аз ще мина
за флорентинец, неаполитанец
или пизанец, но от нисък род.
Решено, Транио! Събличай всичко!
Сложи си моите ярки плащ и шапка,
а на Биондело аз ще кажа сам
да ти прислужва и да бъде ням.

ТРАНИО:
Добре, готов съм! Тъй като на вас
угодно е и задължен съм аз
във всичко да ви слушам — на раздяла
нали така заръча ми баща ви
(макар че си го е представял инак!) —
от днеска аз наричам се Лученцио,
защото го обичам тоз Лученцио!

ЛУЧЕНЦИО:
И още за това, че тоз ЛУЧЕНЦИО:
обича също и е сам готов
да се снизи за своята любов,
която тъй пред взора му блести...

Ха, ето го мошеника! Бе ти
къде си?

БИОНДЕЛО:
Аз съм тук, но вий къде сте?
Я, Транио ви е окрал! Или
вий него сте окрали? Или двама
сте си окрали дрехите взаимно?
Какво е туй?

ЛУЧЕНЦИО:
Глупак, ела насам!
Сега съвсем не ни е до шега!
Приятеля ти Транио смени
със мене облеклото си, защото
животът ми — уви! — виси на косъм:
едва пристигнал тук, в случайна свада,
убих човек и бягам от съда!
Служи му, както служил би на мен —
нареждам ти! Аз бягам! Нямам време!
Разбра ли всичко?

БИОНДЕЛО:
Нищо не разбрах!

ЛУЧЕНЦИО:
За Транио ни гък! От този ден
в Лученцио е той преобразен!

БИОНДЕЛО:
За него всичко, а какво за мен?

ТРАНИО:
Недей завижда много — ще върна това име,
когато Бианка каже: "Лученцио, вземи ме!"
Но туй е втора точка. Сега помни, момче,
затваряй си устата пред чужди хора, че...
Когато сме двамина, за мене си другар,
но инак ти слуга си, а аз съм господар!

ЛУЧЕНЦИО:
Сега ти, Транио, ще се представиш
за кандидат на Бианка. Без въпроси!
Причините ще разбереш накрая —
за днес ти стига туй, че аз ги зная!

ПЪРВИ СЛУГА:Но ваша милост клюма и не гледа!

СЛАЙ:
Кой, аз да не гледам? Кълна се в света Ана, че гледам! Чудна пиеска! Много ли има още?

ЛОРДЪТ:
Но, господарю, тя едва започва!

СЛАЙ:
Екстра пиеса, мадам женичке! Само дано свърши по-скоро!

ПЕТРУЧИО:
За кратко, взел си сбогом от Верона,
пристигнах в Падуа, за да се видя
с приятели и най-напред със моя
Хортензио... Да, този е домът му.
Я, Грумио! Какво се бавиш? Удряй!

ГРУМИО:
Кого да удрям? Аз не виждам никой
да провокира с нещо ваша милост!

ПЕТРУЧИО:
Врата не виждаш ли? Повтарям, удряй!

ГРУМИО:
Врата ви виждам, но аз кой съм, та
да смея да ви удрям по врата!

ПЕТРУЧИО:
Чуй, ей, недей разбира ме "повратно",
че ще ти стане всичко в миг понятно,
като ти хвърля тук един пердах!

ГРУМИО:
Ядосан сте и искате — разбрах —
да ви ударя пръв, та след това
да си изпати моята глава!

ПЕТРУЧИО:
И аз разбрах — ще казваш: "Не дочух."
Но аз ще го оправя твоя слух!

Дърпа му ухото.

ГРУМИО:
На помощ! Полудял е! Хора! Ай!

ПЕТРУЧИО:
Щом казвам "удряй", удряй, негодяй!

ХОРТЕНЗИО:
Какво има? Какво става тук? Моят стар приятел Грумио и моят добър приятел Петручио! Как сте всички във Верона? Ти как я караш?

ПЕТРУЧИО:
Сам виждаш — със юмруци и тояги!...
Con tutto il core ben trovato, драги!

ХОРТЕНЗИО:
Alla nostra casa ben venuto, molto onorato signor
Petruccio! Стани, Грумио, стани! Сега ще уредя спора ви!

ГРУМИО:
Не, синьор Хортензио, не се търпи вече! Ако и това не е законна причина да престана да му служа, значи, законите са престанали да служат. На, сам съдете: той ме караше да го удрям по врата! Кажете, бива ли слуга да върши такова нещо с господаря си, когато той май годините ги е набрал толкоз, че ако играеше с тях на трийсет и едно, вече да е изгорял?
А първи да го бях ударил сам,
кой щеше да е битият, не знам!

ПЕТРУЧИО:
Тъпак и безобразник! Представи си,
Хортензио, аз казах му да удря
по твоята врата, а той не иска!

ГРУМИО:
Да удрям по вратата ли? О, боже!
Не викахте ли: "Удряй по врата ми!
Налагай ме с юмруци! Блъскай здраво!"?
А пък сега извъртате словата,
че не било по врат, а по... вратата!

ПЕТРУЧИО:
Млъкни или пръждосвай се, ти казвам!

ХОРТЕНЗИО:
Петручио, спокойствие! Тук има
безспорно някаква неразбория;
а Грумио е стар, добър слуга.
Я да оставим туй! Кажи ми, друже,
кой вятър тъй щастливо те довея
във Падуа от древната Верона?

ПЕТРУЧИО:
Тоз, който пръсва младите далече
от бащин дом, където сбират само
оскъден опит. Казано накратко:
Антонио, баща ми, се помина
и аз се впуснах да пътувам с цел
да се оженя и забогатея;
домът ми е богат и джобът — пълен,
пътувам и се радвам на света!

ХОРТЕНЗИО:
Че щом е тъй, Петручио, веднага
да те представя на една девойка,
която — предварително ти казвам —
е опърничава и страшно дива,
но зестрата й, вярвай, си я бива
и още как!... Но ти си ми приятел
и затова не ти я препоръчвам.

ПЕТРУЧИО:
Хортензио, другари като нас
разбират се с две думи: ако знаеш
девойка, за Петручио добра
(а той би искал златото да пее
на сватбата му!), даже и да бъде
като жената на Флоренций грозна,
като пророчица Сивила — дърта,
като Ксантипа на Сократа — злобна,
насам я давай! Нека да беснее
по-зле от буря във Адриатика,
не ще успее тя да предизвика
обрат във чувствата ми! Аз дошъл съм
да сключа брак щастлив във този град,
а брак щастлив, туй значи брак богат!

ГРУМИО:
Той, синьоре, ви каза съвсем ясно намеренията си: бройте му повечко злато и можете да го ожените за една булка, колкото шушулка: или за най-дъртата вещица, дето няма един зъб в устата си, но пък има болести, колкото двайсет и пет стари кранти! За него, щом звъни пара, работата е добра!

ХОРТЕНЗИО:
Тогаз, Петручио, да ти разкажа
това, което на шега подхвърлих:
аз мога да те свържа със девица
богата, хубава, със ум развит
и имаща тоз само недостатък —
но който е достатъчен с остатък —
че остра е устата й оттатък
търпимото и толкоз е проклета,
че и да бях дори съвсем пропаднал,
не бих я взел за цяла златна мина!

ПЕТРУЧИО:
Мълчи! Така говориш ти, защото
не си узнал цената на златото!
Баща й кой е, щом ми кажеш ти,
ще я поискам, даже да трещи
по-зле от гръмотевица наесен!

ХОРТЕНЗИО:
Баща й казва се Баптиста Минола,
човек възпитан и със чест позната;
а тя е Катерина и е минала
край възпитанието на бащата,
Това е най-зловредният език
на цяла Падуа!

ПЕТРУЧИО:
Не я познавам,
макар че знам баща й. Те със моя
навремето се знаеха добре.
Хортензио, не ще ме хване сън,
додето не я видя! Извинявай,
но чувствам — трябва да те изоставя,
освен ако ме придружиш до тях!

ГРУМИО:
Моля ви, уважаеми, не го спирайте, щом го е прихванало! Честна дума, ако тя го познаваше, както аз го познавам, щеше да й бъде ясно, че крясъците при него не минават. И двайсет пъти да му каже "негодник", "простак" и така нататък, окото му няма да мигне. Само да го закачи, той така ще откачи, че тя ще пририта от риториката му, той ще я сравни със земята от сравнения! Щом го види, вашата Катерина ще се изкатери като котка на дърво! Казвам ви, не го знаете!

ХОРТЕНЗИО:
Петручио, почакай, идвам с теб!
Баптиста пази в своя дом под ключ
и моето съкровище безценно —
по-малката си дъщеричка Бианка.
Той крие я от мене и от всеки
поклонник неин и съперник мой.
Понеже мисли, че за КАТЕРИНА:
не ще намери мъж (и тук е прав
във връзка със проклетия й нрав),
решил е той изобщо да не пуска до
Бианка никого, додето първо
проклетата си Кет не задоми!

ГРУМИО:
Да наречеш мома "проклета Кет"
е все едно да й дариш букет!

ХОРТЕНЗИО:
Тук ти, Петручио, ще ми услужиш —
във скромна роба и със изглед строг,
ще ме представиш ти за педагог
по музика пред стария Баптиста:
ще мога тъй под форма на уроци
до Бианка да добия траен достъп,
така че със обсаждане упорно
да завоювам нейното сърце.

ГРУМИО:
Ей, и това ако не е живо мошеничество! Гледай ги ти младите как се разбират, като е да метнат дъртите!
Господарю, я вижте! Кои са тези двама?

ХОРТЕНЗИО:
По-тихо, Грумио! Това е моят
съперник в любовта!... Елате тук!

ГРУМИО:
Чудесен момък! Само за любов!

Отдръпват се встрани.


ГРЕМИО:
Прочетох списъка. Добре съставен.
Но нека ги подвържат по-изящно.
Да няма други — само за любов,
та туй, което с нея ще четете,
да бъде винаги на тази тема.
Разбирате ме, вярвам. Ще прибавя
и своята към бащината щедрост.
Да бъдат парфюмирани, защото
онази, на която те ще служат,
самата е ухание! С какво
ще почнете?

ЛУЧЕНЦИО:
С каквото и да почна,
ще й говоря все във ваша полза,
патроне мой, и по-красноречиво,
отколкото сам бихте й говорил,
освен ако и вий сте също учен!

ГРЕМИО:
О, таз наука колко е велика!

ГРУМИО:
О, тоз глухар как плаче за ритника!

ПЕТРУЧИО:
Мълчи, глупако!

ХОРТЕНЗИО:
Грумио, мълчи!
Здравейте, синьор Гремио!

ГРЕМИО:
Здравейте,
синьор Хортензио! Познайте де,
къде отивам? У синьор Баптиста.
Бях обещал учител да подиря
за хубавата Бианка и попаднах,
за щастие, на този момък, който
по подготовка и добри обноски
е много подходящ. Добре начетен
с поезия и други книги — ВСИЧКИ:
съвсем научни, вярвайте ми!

ХОРТЕНЗИО:
Вярвам.
И мен един познат ми обеща
да ми посочи музикант, от който
уроци би могла да взима Бианка,
така че в дълг и аз не ще остана
пред мойта мила.

ГРЕМИО:
Тя е моя мила.
Ще го докажа със дела пред всички!

ГРУМИО:
И ако не с дела, поне с парички!

ХОРТЕНЗИО:
Синьор, не му е времето да спорим
кой повече обичал. Имам вест,
еднакво радостна за вас и мене:
случайно срещнах този господин
и той ми заяви, че ако ние
предложим му условия изгодни,
готов е да ухажва КАТЕРИНА:
и да я вземе за жена, във случай
че му допадне зестрата!

ГРУМИО:
Чудесно!
Но казахте ли му за нея всичко?

ПЕТРУЧИО:
Да, бях предупреден, че е свадлива,
устата, злобна, опака и дива,
но щом е само туй, не е опасно.

ГРЕМИО:
Така ли мислите? А откъде сте?

ПЕТРУЧИО:
Веронец съм. Антонио, баща ми,
умря, но всичко негово е живо
и бъдеще открива ми щастливо!

ГРЕМИО:
Щастливо бъдеще със Катерина?
Опитайте, дано ви провърви!
Но вярно ли е туй, че сте готов
наистина да тръгнете на лов
за тази дива котка?

ПЕТРУЧИО:
То се знае!

ГРУМИО:
И като нищо ще я омотае!

ПЕТРУЧИО:
Нали дошъл съм тука с тази цел!
Нима си мислите, че малко глъчка
ще сплаши моя слух? Не съм ли чувал
как лъвовете в тъмното реват?
Не съм ли чувал бурята в морето
като глиган разпенен да бушува?
Не съм ли чувал грохот оръдеен
и тътнене на облачни гърла?
Не съм ли чувал пред голяма битка
звън, цвилене, тръби и барабани,
а после трясък, хрясък, вик и тропот,
че да се стресна от езиче женско,
което дваж по-слабо е по звук
от кестена, когато прави "пук"
на селското огнище! Фу! Плашете
децата с него!

ГРУМИО:
Пука ни на нас!

ГРЕМИО:
Синьор Хортензио, аз имам чувство,
че тоз приятел е дошъл навреме
за своето и нашето добро.

ХОРТЕНЗИО:
Но ний ще трябва да поемем ВСИЧКИ:
разноски по ухажването.

ГРЕМИО:
Плащам!
Дано се изхитри да я спечели!

ГРУМИО:
Кой, моят господар ли? Той рече ли!...

ТРАНИО:
Здравейте, благородни господа!
Ще ми посочите ли де живее
синьор Баптиста Минола?

БИОНДЕЛО:
Кой? Оня
със двете дъщерички?

ТРАНИО:
Точно той.

ГРЕМИО:
А вий, синьор, за тях ли сте тъдява?

ТРАНИО:
За тях, за него — вас какво ви става?

ПЕТРУЧИО:
Но да не сте за опаката, че!...

ТРАНИО:
Не съм по тях!... Да тръгваме, момче!

ЛУЧЕНЦИО:
Добро начало, Транио!

ХОРТЕНЗИО:
Поспрете!
Тогаз сте за по-малката от двете?

ТРАНИО:
И тъй да е, с какво ви туй засяга?

ГРЕМИО:
Със нищо, щом се махнете веднага!

ТРАНИО:
Таз улица свободна е поне!

ГРЕМИО:
Но дъщерята на Баптиста — не!

ТРАНИО:
Защо пък не, бих искал да узная?

ГРЕМИО:
Добре тогаз! Причината е тая,
че тя избраница е на синьор...

ХОРТЕНЗИО:
...Хортензио!

ГРЕМИО:
...И Гремио!...

ТРАНИО:
...Във спор
един със друг. По-кротко, господа!
Разсъдъкът ви нека заговори!
Баптиста Минола добре познава
баща ми като гражданин заможен,
така че и да беше Бианка двойно
по-хубава и искана от полк
поклонници, аз пак бих имал право
да съм сред тях. За дивната ЕЛЕНА:
били са хиляди, защо за БИАНКА:
да няма един повече? И даже
сам Парис между тях да се окаже,
Лученцио ще бъде тоз един!

ГРЕМИО:
Ще ни наддума този господин!

ЛУЧЕНЦИО:
Не бойте се, ще се задъха скоро!

ПЕТРУЧИО:
Хортензио, напразно губим време!

ХОРТЕНЗИО:
Един въпрос: а виждал ли сте
вие изобщо дъщерята на Баптиста?

ТРАНИО:
Не съм, но чувал съм, че има две:
голямата — и злобна, и свадлива,
а малката — и скромна, и свенлива.

ПЕТРУЧИО:
Голямата е моя! Там не бутай!

ГРЕМИО:
Тя негова е. И живеем с вяра,
че тоз Херакъл ще надвие звяра!

ПЕТРУЧИО:
Въпроса, господине, е в това, че
по-малката от двете дъщери —
която ви се нрави — е под ключ:
родителя и не допуска никой
да я ухажва и не се обвързва
със никого, голямата додето
не бъде задомена; чак тогава
ще пусне пилето на свобода!

ТРАНИО:
Това е друг въпрос! Тогава — да!
Тогава вий сте просто благодетел
за всички тук, включително и мен!
С голямата успеете ли вие,
така че път за нас да се открие
към малката, то знайте: тоз, комуто
се падне тя, не ще е тъй безчувствен
с неблагодарност да ви заплати!

ХОРТЕНЗИО:
Изящни думи за правдива мисъл!
Но тъй като със тях сте се записал
жених за Бианка, ще се отплатите
на господина като нас, понеже
и тримата еднакво сме му длъжни.

ТРАНИО:
Не съм от стиснатите, господа,
и каня ви на пир във чест на Бианка!
От адвокатите да вземем пример:
в съдилището страшно да се бием —
в кръчмилището сладко да си пием!

ГРУМИО и БИОНДЕЛО:
Чудесно предложение! Съгласни!

ХОРТЕНЗИО:
Добре! Ще бъде пиршество нечуто!
Петручио, вий мой сте ben venuto!

БИАНКА:
Вий себе си обиждате, сестрице,
с това, че ме превръщате в робиня!
А колкото за дрехите, самичка
пуснете ме — и ще ги съблека
до долната пола и ще ви слушам,
понеже сте по-възрастна от мен.

КАТЕРИНА:
Кажи си: кой от твоите кандидати
ти най-харесва? Само без да лъжеш!

БИАНКА:
Повярвайте, сестрице, ни един
от тез, които зная, в моите чувства
сред другите до днес не е изпъкнал!

КАТЕРИНА:
Хортензио, нали? Признай, мръсницо!

БИАНКА:
Не, честна дума! Ако ви харесва,
ще сторя всичко, той да стане ваш!

КАТЕРИНА:
А, значи, лакома си за богатство —
на Гремио си хвърлила око!

БИАНКА:
Нима за него сте ми завидели?
Преструвате се. И сега разбирам,
че и гневът ви бил е на шега.
Пуснете ми ръцете, мила Кет!

КАТЕРИНА:
Тогава са шега и тези пет!

БАПТИСТА:
Какво е туй? Ти! Как си позволяваш?
Такава дързост!... Милинката, плаче!
Върви, върви си ший! Не стой със тази!...
Не те е срам, ах, дух на сатаната!
С какво те е обидила, горката,
та смееш да посягаш върху нея?

КАТЕРИНА:
С мълчанието си! Ще я науча!...

Нахвърля се върху Бианка.

БАПТИСТА:
Какво? Дори пред мене! Бианка, влез си!

КАТЕРИНА:
А аз да си стоя, така ли? Виждам —
тя всичко е за вас, а аз ще трябва
на сватбата и да танцувам боса
и в пъкъла със старите моми
маймуни да развеждам! Щом е тъй,
ще ида да ридая в свойта стая
и тайно за отплата да мечтая!

БАПТИСТА:
Кой друг баща е бил така нещастен!...
Но някой иде!

ГРЕМИО:
Добро утро, съседе Баптиста!

БАПТИСТА:
Добро утро, съседе Гремио! Бог да ви дава здраве, господа!

ПЕТРУЧИО:
И вам, синьор! Нали сте вий бащата
на нежната и мила Катерина?

БАПТИСТА:
Аз имам дъщеря с такова име.

ГРЕМИО:
Не тъй направо! По-изотдалече!

ПЕТРУЧИО:
Не ми досаждайте! Мълчете, моля!...
Дворянин от Верона съм, синьоре.
Дочул за хубостта на дъщеря ви,
за нейната приветлива свенливост,
обноски ласкави и кротък говор,
пристигам тука, гост нетърпелив,
за да се уверя със тез очи
в онуй, което толкоз често чувам;
и като входна плата бих желал
да ви услужа с този свой служител,

Представя Хортензио.

голям математик и музикант,
способен да издигне дъщеря ви
до съвършенство в тези две изкуства,
които, знам, и тъй не са й чужди.
Той Личио се казва и е родом от
Мантуа. Недейте го отблъсва!

БАПТИСТА:
Добре дошли сте вий и той край вас!
Но малко се боя, че КАТЕРИНА:
не ще ви влезе в работа, синьор.

ПЕТРУЧИО:
Ще влезе. Но, изглежда, вий не щете
да се простите още с дъщеря си
или не ви допада моя вид.

БАПТИСТА:
Превратно ме разбрахте. Но кажете,
отде сте вий и как да ви наричам?

ПЕТРУЧИО:
Наричам се Петручио. Баща ми
е знатният Антонио, когото
в Италия познава, вярвам, всеки.

БАПТИСТА:
Аз също. И приветствувам сина му.

ГРЕМИО:
Синьоре, ще прощавате, но нека
и ние, другите, да кажем нещо!
Дръпнете се! Ужасно сте припрян!

ПЕТРУЧИО:
Простете, синьор Гремио, избързах;
но днеска "кой превари — той товари".

ГРЕМИО:
Бе за товаренето, то така е,
но някой после може да се кае!...
Драги съседе, един учител като този е дар, който заслужава признателност, и понеже винаги сте били към мене по-благосклонен, отколкото към когото и да било, не е редно да остана назад в любезността. Затова и аз ви доведох един млад учен,
който се е образовал дълги години в Реймс и е толкоз вещ в гръцкия, латинския и останалите езици, колкото другият е в музиката и математиката. Името му е Камбио. Приемете, моля ви, услугите му!


БАПТИСТА:
С хиляди благодарности, синьор Гремио! Добре дошел, драги Камбио!

Към Транио.

Господинът, изглежда, не е тукашен. Ще си позволя дързостта, уважаеми, да ви запитам за целта на вашето посещение.

ТРАНИО:
Синьоре, дързостта е само моя,
понеже, чужденец във този град,
решавам се да искам дъщеря ви,
красивата и непорочна Бианка.
Аз знам, че сте решил да я дадете
чак след като омъжите сестра й,
но и молбата ми е само тази:
когато разузнаете рода ми,
и мене да допуснете наравно
с останалите нейни кандидати.
За дъщерите ви донесох само
тоз скромен музикален инструмент
и тези книги — дребен дар, но който,
приемете ли го, ще стане ценен.

БАПТИСТА:
Лученцио е името ви, значи;
а откъде сте, мога ли да зная?

ТРАНИО:
От Пиза. На Винченцио съм син.

БАПТИСТА:
Познат пизанец — чувал съм за него.
Добре дошъл в дома ми, господине!...

Към учителите.

Вземете, ти — таз лютня!... Ти — тез книги!

Дава на Хортензио лютнята, а на Лученцио — книгите. Повиква Слуга.

При ученичките им заведи ги
и представи им ги! Кажи на двете
любезно да се отнесат към тях!

А ний в градината да се разходим
и после на вечеря, господа!
Повярвайте ми, всички сте ми драги
и нека всеки тук се чувства свой!

ПЕТРУЧИО:
Синьор Баптиста, сделките ми пречат
надълго да ухажвам дъщеря ви.
Щом знаете баща ми, вам познат е
тоз, който, средствата му наследил,
не ги е пропилял, а умножил;
затуй кажете: ако тя ме иска,
какво ще й дадете вие в зестра?

БАПТИСТА:
Едната половина от земите,
които притежавам, след смъртта ми;
и двайсет хиляди във брой веднага.

ПЕТРУЧИО:
Срещу това пък аз ще й оставя —
при случая, че тя ме надживее —
имота си в земи или аренди.
И за да спазим всичко туй, предлагам
да сключим договора отсега.

БАПТИСТА:
Със нея първо се договорете.
Най-важното е тя да ви обикне!

ПЕТРУЧИО:
Това да е! Вий имайте предвид:
тя горда е, но аз съм упорит,
а два бучащи огъня изяждат
набързо туй, което ги подхранва.
При туй, с ветреца пламъчето расне,
но духне ли ги вихър, мигом гасне
и тя ще се превие изведнъж,
защото аз ухажвам като мъж!

БАПТИСТА:
Добра сполука в трудната игра,
ала за остри думи се гответе!

ПЕТРУЧИО:
За тях ще съм гранитна канара,
напразно блъскана от ветровете!

БАПТИСТА:
Защо си блед? Какво ти има, драги?

ХОРТЕНЗИО:
Ако съм блед, навярно е от страх!

БАПТИСТА:
Не става ли от нея музикантка?

ХОРТЕНЗИО:
Изглежда, по я бива за войник.
За лютни твърде люта е! Изобщо
показва неочаквано упорство!

БАПТИСТА:
И ти не съумя да го пречупиш?

ХОРТЕНЗИО:
Не, тя пречупи лютнята у мен!
На "пицикато" почнах да я уча
и пръстите и рекох да наместя,
а тя със бяс на дявол, като викна:
"Ще видиш ти какво е пицикато,
като ти пицна тиквата!" — и в миг
такъв страхотен удар ми нанесе
със лютнята, че тя ми се нахлузи
на шията и аз стоях така
във тази смешна дъсчена яка
като престъпник на позорен стълб,
докато тя наричаше ме коцкар,
глупец, дрънкач и с разни други думи
като че ли заучени подред!

ПЕТРУЧИО:
Ха! Виж го ти женчето му с женче!
Ужасно ми харесва! Просто жаждам
да си побъбря мъничко със нея!

БАПТИСТА:
Върви след мене и не се отчайвай!
С по-малката урока продължи —
тя кротка е и склонна към наука.
Синьор Петручио, елате с нас!
Или да ви изпратя долу Кет?

ПЕТРУЧИО:
Да, по-добре. Ще я почакам тук.

И щом пристигне, хвърлям се в атака!
Ако крещи, с възторг ще я похваля,
че има глас като на горски славей;
ако мълчи, ще кажа, че обичам
такива като нея сладкодумни;
ако ме пъди, ще изкажа радост
от туй, че настоява да остана;
ако отблъсне ме, ще я запитам
кога би искала да се венчаем.
Но ето я! Петручио, кураж!

Добрутро, Кет! Чух тъй да те наричат.

КАТЕРИНА:
Макар не глух, вий май сте твърд на слух.
Наричат ме, синьоре, Катерина!

ПЕТРУЧИО:
Пък аз съм чувал да ти викат Кет:
"Добрата Кет" или пък "Злата Кет"
(във смисъл "златна")... Слушай, мила Кет,
вълшебна Кет, Кет — полски мой букет,
Кет — скъпо вино за голям банкет,
Кет, сладичка, Кет — мъничък пакет
със лакомства, невероятна Кет,
когато чух как вред ти пеят слава,
възнасят чара ти и хвалят нрава,
почувствах сила властна как ме тласна
да искам твоята ръка прекрасна и
дойдох, движен...

КАТЕРИНА:
Движен? Значи, вие
сте движимост? Е, който ви е движил,
добре ще е оттук да ви отдвижи
като ненужна маса или стол!

ПЕТРУЧИО:
Аз стол? Тогава сядай върху мен!

КАТЕРИНА:
Магаретата без товар не могат!

ПЕТРУЧИО:
Но и жените също се товарят!

КАТЕРИНА:
Е, да! Но не със чудо като вас!

ПЕТРУЧИО:
Недей се плаши, аз ще те щадя —
каквато си ми крехкичка и лека...

КАТЕРИНА:
Вие леките дирете си ги вън —
аз имам своя тежест!

ПЕТРУЧИО:
Тежест? Дрън!

КАТЕРИНА:
Не дрън, а трън, и който зле дере!

ПЕТРУЧИО:
Не, както почнахме, не е добре —
ти, Кет, ме срещаш зла като оса!

КАТЕРИНА:
Тогаз пазете се от мойто жило!

ПЕТРУЧИО:
То за ръка на мъж е затъжило!

КАТЕРИНА:
Такъв глупак ще знае де е то!

ПЕТРУЧИО:
То винаги е до онуй место!

КАТЕРИНА:
Мръсник! Езика ви е все във него!

ПЕТРУЧИО:
Кой? Моя там? Какво говориш, Кет!

КАТЕРИНА:
Селяшки смешки не обичам! Сбогом!

ПЕТРУЧИО:
Постой! Защо селяшки? Аз съм рицар!

КАТЕРИНА:
Сега ще проверим това!

Удря му плесница.

ПЕТРУЧИО:
Ей, чувай,
ще те опухам здравата, кълна се
във герба си!

КАТЕРИНА:
И сбогом герб тогава!
Чудесен рицар, който бие дами!

ПЕТРУЧИО:
Я, тя и със хералдики придига!
Пусни ме в родословната си книга!

КАТЕРИНА:
Какъв е вашият фамилен знак?
Не се съмнявам: шутовски калпак!

ПЕТРУЧИО:
Кал пак по мен? И как се мръщи само!

КАТЕРИНА:
От скомина. Щом киселица видя...

ПЕТРУЧИО:
Къде я виждаш?

КАТЕРИНА:
Ето я отсреща!

ПЕТРУЧИО:
Аз — киселица?

КАТЕРИНА:
Млад, пък се досеща!

ПЕТРУЧИО:
Да, може би за теб съм малко млад!

КАТЕРИНА:
Но доста сбръчкан!

ПЕТРУЧИО:
От живот богат!

КАТЕРИНА:
Живейте си тогава все така!

ПЕТРУЧИО:
Я остани, да си дадем ръка!

КАТЕРИНА:
Пуснете ме! Щом само ви ядосвам!

ПЕТРУЧИО:
Кой? Ти ядосваш? Ти си тъй вежлива!
Описваха те мрачна, заядлива —
каква измислица, каква лъжа!
Напротив, аз намирам те приятна:
немногословна, да, но деликатна
и мила като цветенце през май!
Не бърчиш вежди и не хапеш устни,
не пускаш с този чуден поглед свитки
тъй, както правят някои сърдитки,
не си във разговора своенравна,
а просто галиш своя събеседник
със думи меки като кадифе!
И кой ми каза, че била си куца?
Клеветници! Като лескова пръчка
е стройна Кет! Ех, тъмна като лешник
но сладка като неговата ядка!
Я, направи две крачки! Не, не куцаш!

КАТЕРИНА:
Командвай на слугите си, глупако!

ПЕТРУЧИО:
Богинята по горската поляна
не припка като тебе леконога.
О, Кет, от днеска ти бъди Диана,
но без да бъдеш като нея строга!

КАТЕРИНА:
Отде сте взели тези завъртулки!

ПЕТРУЧИО:
Импровизирам ги. Сами ми идат.

КАТЕРИНА:
Пъдете ги тогава!

ПЕТРУЧИО:
А защо?

КАТЕРИНА:
Защото са им хладнички словата!

ПЕТРУЧИО:
Че хайде да ги сгреем във кревата!...
Не, чувай, Кет, наместо да се дърлим,
направо да пристъпим към въпроса:
баща ти е съгласен да те взема,
със зестрата е уточнено всичко,
така че и да риташ, пак ще станеш
на своя мил Петручио жена,
а той е мъж като за тебе точно,
и в слънцето, заклева се, което
за него образа ти видим прави —
и тъй, че да не може го забрави! —
че той роден е да те укроти
така умело, че да станеш ти
от Кет, свирепа като дива котка,
на Кет, като домашна котка кротка,
която край стопанина добър
увърта се със ласкаво мър-мър...
Баща ти! По-приятелски се дръж!
Решил съм го и ще ти стана мъж!

БАПТИСТА:
Е, как върви? Успяхте ли, синьор?

ПЕТРУЧИО:
Разбира се! Как няма да успея!
Какво ще прави, щом съм аз пред нея!

БАПТИСТА:
Отлично. Но защо си мрачна, дъще?

КАТЕРИНА:
И "дъще" ме наричате! Навярно
водим от бащинска любов към мен,
изпращате ми този феномен
от лудост, безочливост и нахалство,
простак, безсрамник, който с ругатни
изглежда, мисли, че ще ме плени!

ПЕТРУЧИО:
Недейте й се сърди, драги татко!
Създалото се мнение за нея
оказа се от край до край невярно.
Тя само се преструва на свадлива,
но е смирена като гълъбица
и безметежна като ранна утрин;
по кротост тя прилича на Гризелда,
а на Лукреция — по добродетел!
Накратко: ние с нея сме готови
да се венчаем още таз неделя.

КАТЕРИНА:
Но първо в събота да те обесят!

ГРЕМИО:
Петручио, каква излиза тя?

ТРАНИО:
Голям успех! Добре я наредихте!

ПЕТРУЧИО:
Спокойно, господа! Нали ви стига
да сме съгласни ние с Катерина?
Със нея насаме се спогодихме
пред чужди да си бъде вироглава,
но вий дори си нямате представа
как тя ме люби! Просто комарджийка!
Във мен се пристрасти като в хазарт
и с ласки почна тъй да ми дублира
и да ме бие с козове — целувки,
че ме спечели целия за миг!
Новаци сте! Не сте разбрали вие,
че всеки мъж могъл би да надвие
и най-неукротимата змеица,
ако останат насаме двоица!
Сега ми дай ръка за сбогом, Кет!
Отивам във Венеция, да взема
за тебе дрехи, було, диадема.
Вий, татко, пригответе пир голям —
представям си как Кет ще блесне там!

БАПТИСТА:
Какво да кажа? Дайте си ръцете!
Петручио, да те опази бог!

ГРЕМИО и ТРАНИО:
Амин! Свидетели ще бъдем ние!

ПЕТРУЧИО:
Синьори, татко, скъпа моя, сбогом!
От мене дрехи, пръстени, дрънкулки,
а пък от вас гощавка и постеля.
Една целувка, Кет, и до неделя!

ГРЕМИО:
Наистина светкавичен годеж!

БАПТИСТА:
Да, чувствам се търговец, твърде смело
заложил всичко в безнадеждно дело!

ТРАНИО:
Но стоката ви също не е стока —
във склада би мухлясала, а тъй
ще донесе провал или печалба.

БАПТИСТА:
Дано спечелят двама мир във брака!

ГРЕМИО:
Мирът ще бъде труден с тая сврака!
Но да оставим туй! Синьор Баптиста,
на малката ви дъщеря е ред —
аз пръв жених съм и при туй съсед!

ТРАНИО:
Но аз обичам я с такава обич,
каквато втора на земята няма!

ГРЕМИО:
Хлапако, моята е по-голяма!

ТРАНИО:
Но малко студенее, дядко стари!

ГРЕМИО:
А твойта, сополанко, много пари!
Жените дирят в старостта опора!

ТРАНИО:
Но все във младичкото им е взора!

БАПТИСТА:
Спокойствие! Намислих, господа,
с наддаване да разреша въпроса:
ще вземе дъщеря ми, който впише
на нейно име повече имот.
Вий, Гремио, какво й бихте дали?

ГРЕМИО:
Дома си със покъщнината в него:
безброй съдини, сребърни и златни,
блюда изящни, във които тя
чаровните си пръстчета да мие,
килими финикийски за стените,
седефни ракли, пълни със жълтици,
и тежки кипарисови сандъци,
натъпкани с покривки от Арас;
везма, завеси, дрехи, балдахини,
надиплени одежди, кат връз кат,
от тънък лен и тежкоткан брокат,
възглавки турски, низани със бисер,
олово, мед и прибори безчет;
и към това в стопанството на село
сто млечни крави, сто и двайсет вола
и друг добитък все в такава мярка.
Прехвърлил съм годинките и туй
ще бъде всичко нейно след смъртта ми
ако е само моя дотогаз!

ТРАНИО:
Туй "само" е добро! Но чуйте мене:
наследник съм единствен на баща си
и ако взема Бианка за съпруга,
три къщи в Пиза ще й обещая
и всяка по размери като тая,
която господинът ви предложи;
към тях две хиляди дуката доход
от плодна почва... Е, какво, синьоре,
ощипа ли ви тази дребна цифра?

ГРЕМИО:
Да, моите земи не раждат толкоз,
но затова от мене във прибавка
ще има Бианка цял търговски кораб
на котва във Марсилия... Синьоре,
приседна ли ви моя галеон?

ТРАНИО:
Не се страхувайте! Баща ми има
три тежки галеона, две гемии,
дузина лодки. Всичко ще е нейно!
И ще дублирам всяка ваша миза!

ГРЕМИО:
Уви, не мога вече да залагам.
Каквото имах, дадох. Ако щете,
със него приемете ме, Баптиста!

ТРАНИО:
А, тъй не може! Значи, аз печеля!
Съседът ви е длъжен да отстъпи!

БАПТИСТА:
В наддаването вие победихте
и аз ви давам Бианка за жена,
баща ви само нека се подпише
под туй, което обещахте тука;
защото, ако той ви надживее,
вдовицата ви вятър ще я вее!

ТРАНИО:
Нима е нужно? Той е стар, аз — млад!

ГРЕМИО:
А младите по вашему не мрат ли?

БАПТИСТА:
Тъй, значи, господа. Решил съм твърдо:
в неделя ще венчаем Катерина,
а пък на следната неделя БИАНКА:
за вас ще се омъжи, щом баща ви
подпише уговореното тук;
без подписа му Гремио я взима.
Благодаря на двама ви и сбогом!

ГРЕМИО:
Довиждане, любезни!... Вече никак
не ме е страх, картоиграчо млад!
Баща ти не е луд да ти даде
имота си, та после да яде
трохите ти! Една лисица стара
не е тъй лесно в клопка да се вкара!

ТРАНИО:
Но аз ще смъкна дъртата ти кожа:
на празна карта смело ще заложа,
като измисля в тази пантомима,
женихът мним и мним баща да има!
Доскоро по рецептата позната
родителите правеха децата —
сега, ако премине всичко гладко,
едно синче ще си направи татко!

ЛУЧЕНЦИО:
Свирачо, потърпете още малко!
Или ви мина славната цицина,
която посади ви Катерина?

ХОРТЕНЗИО:
Не е, зубрачо, ала тази дама
царица е на звуците небесни
и затова предимството е мое:
щом посветим на музиката час,
останалият нека е за вас.

ЛУЧЕНЦИО:
Пререждащо магаре, неразбрало,
че музиката служи поначало
да освежава мозъка човешки
след книгите и умствения труд!
На философията път стори
и щом дадем си отдих, посвири!

ХОРТЕНЗИО:
Ей, буквоеде! Няма да обиждаш!

БИАНКА:
И двама вий обиждате ме с тези
ненужни ваши спорове за нещо,
зависещо единствено от мен!
Не съм дете, което плашат с пръчка —
ще казвам аз кога какво ще уча.
И за начало започнете вие,
а вий свирете, докато четем!
Ще свършим ний с латинския, додето
настроите вий лютнята си. Хайде!

ХОРТЕНЗИО:
Но ще престанете ли, щом готов съм?

Оттегля се встрани.


ЛУЧЕНЦИО:
Ами! Но вий настройвайте си там!

БИАНКА:
Де бяхме спрели?

ЛУЧЕНЦИО:
Ето тук, мадам:
"Hic ibat Simois; hic est Sigeia tellus; hic steterat Priami regia celsa senis."

БИАНКА:
Превеждайте!

ЛУЧЕНЦИО:
"Hic ibat" — както ви казах... "Simois" — аз съм Лученцио... "hic est" — син на Винченцио от Пиза... "Sigeia tellus" — преоблечен, за да спечеля любовта ви... "hic steterat" — а другият Лученцио, който ви ухажва... "Priami" — е моят слуга Транио... "regia" — взел името ми... "celsa senis" — за да метнем оня дърт палячо!

ХОРТЕНЗИО:
Готова ми е лютнята, мадам.

БИАНКА:
Да чуем!

Хортензио свири.

Фу! Височините дразнят!

ЛУЧЕНЦИО:
Плюни й в дупката и пак настройвай!

БИАНКА:
Сега нека опитам да преведа аз: "Hic ibat Simois" — не ви познавам... "hic est Sigeia tellus" — и не ви вярвам... "hic steterat Priami" — пазете се да не ни чуе... "regia" — не се надявайте много... "celsa senis" — но и не се отчайвайте!

ХОРТЕНЗИО:
Мадам, готов съм.

Свири.

ЛУЧЕНЦИО:
Ниските фалшивят!

ХОРТЕНЗИО:
Ти, низък господинчо, май фалшивиш!
Я гледай го ти, книжния му плъх,
увърта се край моята любима!
Но аз те дебна, даскалче нахално!

БИАНКА:
Ту вярвам ви, ту не...

ЛУЧЕНЦИО:
Но точно тъй е!...
Под "Еакид" разбира се Аякс.
Туй име означава "внук Еаков"...

БИАНКА:
Нали сте ми учител, ще ви вярвам,
макар и да не съм се убедила.
Но стига толкоз!... Лучио, ваш ред е!
И моля двама ви, не се сърдете,
задето пошегувах се със вас!

ХОРТЕНЗИО:
А вие оставете ни самички —
терцет не се предвижда в тоз урок.

ЛУЧЕНЦИО:
Брей, много ти се иска! Тук ще чакам...

Настрани.

...и ще внимавам. Ако се не лъжа,
тоз музикант започва да се влюбва!

ХОРТЕНЗИО:
Госпожице, преди да ви покажа
боравенето с този инструмент,
ще трябва гамата да усвоите
по моя начин, много по-понятен,
по-правилен, по-точен, по-приятен
от който да е друг, познат до днес.
Четете, тя изложена е тука.

БИАНКА:
Но гамите отдавна аз ги зная!

ХОРТЕНЗИО:
Не вярвам да познавате и тая!

БИАНКА:
"До — аз съм нежна гама с нов солфеж.
Ре — Бианка, с мен Хортензио те вика.
Ми — мила, ах дано да разбереш,
фа — колко мъка в нотите ми блика!
Сол, ла — такава обич се не крий!
Си, до — спаси го или го убий!"
Това ли е прочутата ви гама?
Не ми харесва. Аз не съм от тези,
които жертват правилата стари
във гонене на всяка нова мода!

СЛУГАТА
Госпожице, баща ви нареди
да се погрижите веднага лично
за стаята на вашата сестра.
Вий знаете, че тя се жени утре.

БИАНКА:
Простете, господа, но нямам време.

ЛУЧЕНЦИО:
Аз нямам пък причина да оставам.

ХОРТЕНЗИО:
А аз причина имам да внимавам
в постъпките на този латинист.
Не знам защо, не ми се вижда чист!
Но ако Бианка има нрав такъв,
че да полита подир всяка стръв,
Хортензио назад не ще остане,
и друга соколица ще си хване!

БАПТИСТА:
Синьор Лученцио, за днеска беше
решена сватбата на Катерина,
а от другаря ви ни кост, ни вест!
Това е отвратителна измама —
свещеник, булка, гости — всички чакат
и само младоженецът отсъства!
Лученцио, какъв позор за нас!

КАТЕРИНА:
Позорът е за мен! Макар че вие
насила ме накарахте да дам
ръката си на тоз надут безумец,
припрян в годежа, муден за венчило!
Аз казах ви, че луд е и че крие
под прямото държане подли мисли
и че за славата на шегобиец
готов е сто девойки да ухажва,
да се годява, сватби да насрочва,
без даже и да мисли да се жени!
Сега цял свят ще казва зад гърба ми:
"Това е Катерина, дето чака
Петручио да дойде да я вземе!"

ТРАНИО:
Не, Катерина, не, синьор Баптиста,
не вярвам, че Петручио ви мами.
Какво го е забавило, не зная,
но затова пък знам самия него —
макар и груб, той инак е разумен;
макар и буен, по душа е честен!

КАТЕРИНА:
О, да не бях му виждала очите!

БАПТИСТА:
Плачи, дете, не те коря за туй —
тоз срам не би понесла и светица,
та камо ли девица с твоя нрав!

БИОНДЕЛО:
Новости, господарю! Ще ви кажа новости, каквито не сте чували и няма да чуете!

БАПТИСТА:
Как няма да ги чуем, щом ще ни ги кажеш! Кой ги знае какви новости са!

БИОНДЕЛО:
А не е ли новост пристигането на синьор Петручио?

БАПТИСТА:
Как? Пристигнал ли е?

БИОНДЕЛО:
А, не е, господарю!

БАПТИСТА:
Е тогава какво?

БИОНДЕЛО:
Пристига, господарю.

БАПТИСТА:
А! Е кога ще бъде тук?

БИОНДЕЛО:
Когато застане на моето място и вие го видите, както виждате мене.

ТРАНИО:
Май наистина няма да я чуем новината ти!

БИОНДЕЛО:
Напротив! Видях синьор Петручио да пристига с нова шапка и вехти дрехи, три пъти обръщани, с обувки, в които някои вече са си държали лоените угарки, едната с тока, другата с връзка. Окачил е на бедрото си ръждясала шпага, задигната кой знае от коя общинска оръжейна, с пукната ръкохватка и цъфнала ножница. А само да видите коня му! Куца с единия заден крак, а седлото му — проядено от молците, и с две стремена, без никакво родство помежду им. Това е един кон шугав, келяв, крастав и толкова болен от шап, че шапка да му свалиш, дето още не е хвърлил петалата! А освен това има скрофули по шията и скрупули по стръмното. Той е болен от лоша бучка, страда от синя пъпка, мъчен е от заушки, недолекуван от жълтеница, да не говорим за кърлежите, с които е подплатен, и за глистите, с които е натъпкан! Вярно е също, че задницата му е увиснала, но затова пък е хлътнал в гърба и преплита предни крака. Юздечката му има само един повод, а понеже сам той с повод и без повод се препъва, челният му ремък тъй често се е късал от дърпане назад, че сега е само възли. Но ако е въпрос, и коланът на седлото му е шест пъти кърпен, а подопашникът му е дамски, от велур, украсен с пиринчени гвоздейчета, изящно изписващи инициалите на дамата.

БАПТИСТА:
Сам ли е?

БИОНДЕЛО:
С един прислужник, господарю, и той като коня! На единия му крак ленен чорап, на другия — шаечен; обаче и двата пристегнати с шарени парцали. А на дрипавата си шапка вместо перо забол цяла фантазия от финтифлюшки. Истинско плашило ви казвам — ни слуга, ни лакей — жив таласъм!

ТРАНИО:
Прихванало го е, макар че той
изобщо се обличаше нехайно.

БАПТИСТА:
Да е облечен, както ще, щом иде!...

БИОНДЕЛО:
Но той не иде, господарю.

БАПТИСТА:
Как не иде? Нали каза, идел?

БИОНДЕЛО:
Кой? Синьор Петручио?

БАПТИСТА:
Той я! Нали каза, че идел!

БИОНДЕЛО:
Не, конят му иде, той си седи на седлото.

БАПТИСТА:
А според тебе кон и конник не са ли едно?

БИОНДЕЛО:
Не, разбира се!

Пее.

"Конник яха коня свой.
Казвай: колко са на брой?
Брей, че гатанка голяма:
ни един е, ни са двама!"

ПЕТРУЧИО:
Хей, кой е вкъщи? Хората къде са?

БАПТИСТА:
Добре дошли, синьор!

ПЕТРУЧИО:
Напротив, зле!

БАПТИСТА:
Със здравето?

ТРАНИО:
По-скоро с облеклото!

ПЕТРУЧИО:
Поех така, за да не се забавя.
Къде е Кет? Невестата ми де е?...
Какво ви става, татенце?... И вие
защо стоите, сякаш сте видели
знак свръхестествен, чудо непонятно,
комета, прекосила небосвода?

БАПТИСТА:
Вий идете на сватба, господине.
Забавянето ваше ни уплаши,
но дрехите ви ни смущават двойно —
сменете ги със нещо по-достойно,
което няма да петни ни вас,
ни радостта на сватбения час!

ТРАНИО:
И ни кажете, по каква причина
измъчихте невестата да чака
и идете в тоз вид неузнаваем?

ПЕТРУЧИО:
На мен, да ви разказвам, ще е скучно,
а пък на вас, да слушате — досадно.
Нали на думата си удържах,
ще ми простите пропуските дребни,
когато после всичко стане ясно!
Но де е Кет? Изтича утринта!
Отдавна трябваше да сме във черква!

ТРАНИО:
В тез дрипи тя не бива да ви вижда.
Елате да ви дам от мойте дрехи!

ПЕТРУЧИО:
Какво им е! Ще ида тъй при нея!

БАПТИСТА:
Но не и в черква, ще ми се да вярвам!

ПЕТРУЧИО:
Защо пък не? И там ще ида тъй!
Тя взема мен за мъж, не мойте дрехи!
Да мога — както тях — да сменям туй,
което тя във мен ще изхабява,
добре ще е за нея, дваж за мене!
Но що за луд съм, време тук да губя,
когато булката ме чака горе
да запечатам своята държава
с целувката, която заслужава!

ТРАНИО:
С тоз луд костюм той нещо е намислил
но все пак трябва да го убедим
да сложи друг за черквата поне!

БАПТИСТА:
Ще ида там да видя какво става.

ТРАНИО:
Все пак не стига тя да обещае,
потребно е да каже "да" баща й,
а затова пък трябва, господарю,
да изнамерим, както вече казвах,
един човек, какъвто и да е,
когото на старика да представим
като синьор Винченцио от Пиза
и който подпис да даде дори за
двукратно по-солиден капитал
от този, който аз съм обещал.
Това щом стане, няма да се плаша:
съвсем законно Бианка ще е ваша!

ЛУЧЕНЦИО:
Ако не беше само музиканта,
да следва милата ми по петите,
ний двама бихме се венчали скришно,
а после нека всички викат "Не!",
пак моето не могат ми отне!

ТРАНИО:
И туй ще стане, само че по-сетне;
полека-лека Транио ще метне
и таткото на хубавата птичка,
и стареца със сивата брадичка,
и музиканта с козия му глас —
и всичко туй единствено за вас!

Избягал сте от черквата, синьоре?

ГРЕМИО:
И тъй охотно, както май не помня
и от училището да съм бягал!

ТРАНИО:
А Кет и нейния съпруг къде са?

ГРЕМИО:
Съпруг? Това наричате "съпруг"?
"Свръхгруб" бих казал аз! Макар че друг
не би излязъл наглава със нея!

ТРАНИО:
По-груб от Кет? Това не е възможно!

ГРЕМИО:
О, той е дявол, дявол, сатана!

ТРАНИО:
А тя е дявол, дявол и жена!

ГРЕМИО:
Тя гълъбче е, агънце пред него!
Представяте ли си, синьор, когато
свещеникът запита го дали
желае да я има за съпруга,
той тъй му ревна: "Дявол взел го, да!",
че божият служител изтърва
евангелието, а щом приклекна
да го повдигне, оня с клетви върли
един такъв ритник отзад му хвърли,
че ний стояхме неми от уплаха,
додето поп и требници летяха,
а той гърмеше: "Друг път ще се пази
под фустите на булките да лази!"

ТРАНИО:
А Катерина?

ГРЕМИО:
Тя примря съвсем,
защото младоженецът крещеше,
като че ли отеца бе измамник,
а след като претупаха обреда,
извика: "Ха, наздраве!", сякаш беше
с матроси на гуляй след лоша буря;
гаврътна чашата и по клисаря
захвърли хлебчето, пропито с вино,
затуй, защото му била брадата
тъй хилава, че просела за хляб;
а после, като сграби Катерина,
така по устните я млясна звънко,
че мрамора на черквата отекна!
Излязох си смутен, опозорен;
останалите идат подир мен.
Не, не, такава сватба пръв път виждам!
Ха, ей ги! Чуйте! Музиката иде!

ПЕТРУЧИО:
Приятели, благодаря за всичко:
венчален пир приготвили сте, зная,
и редно би било да бъда с вас.
Уви, не мога! Другаде зает съм
и трябва двама да ви кажем сбогом.

БАПТИСТА:
Как? Смятате да тръгнете таз вечер?

ПЕТРУЧИО:
Дори преди това. По светло още.
Но ако знаете защо тъй бързам,
ще викате "Върви!" наместо "Стой!"...
Благодаря на всички тук, почели
обреда, с който себе си отдадох
на таз душа добра и търпелива.
Хапнете си със моя тъст и пийте
за здравето на неговия зет!

ТРАНИО:
Не, останете, много ви се моля!

ПЕТРУЧИО:
Не мога, казах!

ГРЕМИО:
Аз ви моля също!

ПЕТРУЧИО:
Не мога, не!

КАТЕРИНА:
Тогаз и аз ви моля!

ПЕТРУЧИО:
Виж, туй ме радва!

КАТЕРИНА:
Ще останем, значи?

ПЕТРУЧИО:
Не, радва ме, че молиш ми се, мила,
а за оставане не става дума!

КАТЕРИНА:
Заради мене!...

ПЕТРУЧИО:
Грумио, конете!

ГРУМИО:
Готови са!

КАТЕРИНА:
Добре тогаз! Вървете,
но аз не тръгвам нито днес, ни утре,
а само щом самичка пожелая!
Вратата ей я! Никой ви не спира!
На добър час! А колкото до мене,
кога ще тръгна, ще решавам аз!
Изглежда, че сте страшен грубиян,
щом отсега налагате се тъй!

ПЕТРУЧИО:
Поуспокой се, Кет! Недей се сърди!

КАТЕРИНА:
Мълчете вий!... Не се плашете, татко —
щом аз го казвам, ще остане тук!

ГРЕМИО:
Май нещо се завързва, господине!

КАТЕРИНА:
Жената се превръща във играчка,
щом дава на мъжа си да я мачка.
Синьори, заповядайте на обед!

ПЕТРУЧИО:
Да, те ще заповядат, щом такава
е твойта заповед. Синьори, моля,
пирувайте, танцувайте на воля,
за булката кърчазите сушете
и ако не желаете — вървете
да се обесите! Но мойта Кет
ще тръгне с мене! Хайде, Кет, напред!
Недей се сърди, дърпа, мръщи, цупи!
Което си е мое, си е мое,
а Кет е мой имот, мой дом, мой двор,
мой плевник, моя изба, мой обор,
вол, кон, магаре! Всичко туй е тя!
Ще защитя правата си добре
от всеки, който в Падуа ме спре!
Хей, Грумио, вади веднага шпага —
крадци нападат твойта господарка,
спасявай я, ако се чувстваш мъж!...
Не ще ти сторят зло, не бой се, Кет,
аз пазя те, дори да са безчет!

БАПТИСТА:
Добър им път! По-тихо е без тях.

ГРЕМИО:
За малко щях да си умра от смях!

ТРАНИО:
Как гледате, мадам, на този брак?

БИАНКА:
Гърнето си намери похлупак.

ТРАНИО:
Да, тези опаки жени беля са!

ГРЕМИО:
Ама и той съвсем катериняса!

БАПТИСТА:
Приятели, макар на таз трапеза
да липсват младоженците, затуй ПЪК:
не липсват ястията и вината.
Лученцио и Бианка, заемете
местата на отсъстващите двама!

ТРАНИО:
За да подготвим бъдната си роля?

БАПТИСТА:
Затуй, разбира се. След мене, моля!

ГРУМИО:
Пфу, чума да ги тръшне тези дърти кранти, тези щури господари и тези калпави пътища! Честна дума, не мога да си представя някой по-пребит, по-измърлян и по-изплезил език от мене! Пратиха ме напред да запаля камината, та да им е топло на техни милости, когато пристигнат. Добре, че съм от тези, за които казват: "Малко гърне бързо кипва", че инак щяха да ми се сковат устните за зъбите, езикът за небцето и сърцето за ребрата, докато наклада огън, за да се размразя на него. В такъв студ на някой по-едър настинката не му мърда, а пък аз, докато духам огъня, сам ще се сгрея. Хей! Ехей, Къртис!

КЪРТИС
Кой така трака със зъби?

ГРУМИО:
Една буца лед! Ако не вярваш, може да се изпързаляш от раменете до петите ми. Едно засилване от темето до врата ми ти стига. Огън, мили ми Къртис!

КЪРТИС
Какво става с господаря и жена му? Идат ли, а, Грумио?

ГРУМИО:
Идат, Къртис, и затова огън, братко, огън!

КЪРТИС
А вярно ли е, че тя била опърничава и че се горещяла за нищо?

ГРУМИО:
Горещеше се, но преди да я стегне този мраз. Ще знаеш, драги Къртис, зимата укротява всичко: мъж, жена, добиче. Щом успя да укроти господаря ни, жена му и нас двамата!

КЪРТИС
Ти може да си добиче! Гледай го ти, педя човек!

ГРУМИО:
Кой, аз ли — педя? Я си виж рогата — цял лакът, и пак не са по-високи от този, дето ти ги е насадил! Ще кладеш ли огъня или ще трябва да се оплача на господарката? Да знаеш, че ръката й е здрава и понеже скоро ще й бъдеш под ръка, ще ти стане доста горещо, ако си я оставил на студено!

КЪРТИС
Я кажи, кажи, Грумио: какво ново по света?

ГРУМИО:
Хладен свят, Къртис! Затова духай, ти казвам, че господарят и господарката са измръзнали!

КЪРТИС
Ей го, пламна! Хайде сега, издрънкай новините си!

ГРУМИО:
"Чу ли новината, Джек!
Хлябът сух бил станал мек!" —
За тази новина ли питаш?

КЪРТИС
Казвай, казвай! Стига си се потърквал!

ГРУМИО:
Как да не се търкам, като огънят не ще да топли още! Къде е готвачът? Готова ли е вечерята? Почистено ли е навсякъде? Рогозките постлани ли са? Обрани ли са паяжините? Ратаите облякоха лиси ленените дрехи и белите чорапи? Слугите измъкнаха ли празничните ливреи? Покривките сложени ли са и добре ли са измити отвън и отвътре каните, стаканите и повлеканите от кухнята?

КЪРТИС
Всичко е готово. И затова казвай новините си!

ГРУМИО:
Първо, конят ми е капнал и, второ, господарят и господарката съвсем му отпуснаха юздите.

КЪРТИС
Как така?

ГРУМИО:
Ами като цопнаха в калта и ги пуснаха! И туй не е всичко. Стана голяма разправия!

КЪРТИС
Е, хайде, разправи я!

ГРУМИО:
Дай си ухото!

КЪРТИС
Ей, откога чакам!

ГРУМИО:
И аз!

Удря му плесница.

КЪРТИС
Тази твоя новина аз исках да я чуя, не да я почувствам!

ГРУМИО:
То е, защото ти я разказвам с чувство. Просто почуках на ухото ти, да ми отключиш слуха си. Сега започвам. Първо, спуснахме се по един кален склон, а господарят беше зад господарката...

КЪРТИС
На един кон двамата?

ГРУМИО:
Има ли значение?

КЪРТИС
За мене не, но за коня!

ГРУМИО:
Тогава разказвай си сам! Ако не ме беше прекъснал, щеше да чуеш как конят се спъна и как тя се намери под него; после щеше да чуеш каква огромна беше локвата и как господарката се оплеска в нея до ушите; и как господарят я заряза сред калта и почна да бие мене, задето конят се беше препънал; как тя прегази локвата, за да ме отърве; как той крещя и руга; как тя почна заради мене да го моли, както никога; как аз се съдрах от рев; как конете хукнаха да бягат; как нейният си скъса юздата; как моят си загуби подопашника. Всичко това щеше да узнаеш. И още много други паметни събития. Но сега, защото ме прекъсна, те ще потънат в забрава, а ти ще легнеш в гроба невежа!

КЪРТИС
Излиза, че той е станал по-проклет и от нея!

ГРУМИО:
Така е. Ти и другите мързеливци от този дом ще го усетите, когато пристигне. Но какво съм седнал да ти говоря! Викни Натанаел, Джоузеф, Никлас, Филип, Уолтър, Сладура и всички други! Да си срешат косите, да си изчеткат сините ливреи, да си сложат жартиери, отговарящи по цвят. При поклона да прегъват левия крак и да помнят, че всеки, преди да докосне косъм от опашката на господарския кон, трябва да си целуне ръката. Готови ли са всички?

КЪРТИС
Готови!

ГРУМИО:
Извикай ги!

КЪРТИС
Ей! Всички тук! Чувате ли? Идвайте да посрещнете триумфално господаря и господарката!

ГРУМИО:
Не може триумфално!

КЪРТИС
Защо?

ГРУМИО:
Защото са само двама. Ще ги посрещнат двуумфално!

КЪРТИС
Искам да кажа, че трябва да отдадат на новата господарка дължимата чест.

ГРУМИО:
Не вярвам да им е заемала от своята чест, та да й я дължат сега!


НАТАНАЕЛ:
Здравей, Грумио!

ФИЛИП
Охо, Грумио!

ДЖОУЗЕФ
Как сме, Грумио!

НИКОЛАС
Ти ли си бе, Грумио?


НАТАНАЕЛ:
Какво ново, старче?

ГРУМИО:
Здравей! — това на тебе!... Охо! — това на тебе!... Как сме? — това на тебе!... Ти ли си бе? — това на тебе!... И сега да смятаме поздравленията за приключени. Казвайте, красавци, готово ли е всичко? В ред ли е всяко нещо?

НАТАНАЕЛ:
Готово и в ред! Близо ли е господарят?

ГРУМИО:
Съвсем близо. Трябва вече да е слязъл от коня. Затова да не сте... Тихо, дявол да ви вземе! Чувам го вече!

ПЕТРУЧИО:
Къде се губят тези негодяи,
та никой стремето ми не държи
и не откарва коня ми в яхъра?
Къде са Грегори, Натанаел?

ВСИЧКИ СЛУГИ
Тук, тук, синьоре! Тук, синьоре! Тук сме!

ПЕТРУЧИО:
"Тук, тук, синьоре! Тук, синьоре!" Тук сте!
Простаци, некадърници, дръвници!
Ни почит, ни старание, ни дълг!
Къде се дяна тоз кютук, когото
изпратих тук да ви предупреди?

ГРУМИО:
Тук, тук, синьор! Кютук като преди!

ПЕТРУЧИО:
На теб, говедо, свиньо, кучи сине,
не ти ли казах да ме срещнеш в двора
със тази сбирщина от мързеливци?

ГРУМИО:
Натанаел е още без ливрея,
обувките на Габриел са ужас,
за шапката на Питър няма сажди,
а шпагата на Уолтър е в ръжда.
Търпими са Ролф, Грегори, Адам —
останалите са позор и срам.
Но всички тук сме, сбрани да ви срещнем.

ПЕТРУЧИО:
Вън, паплач! Хайде! Слагайте веднага!

"Къде сте, прежни дни, къде, къде?"
Къде са, дявол? Мен ми се яде!
Седни тук, Кет! Седни, добре дошла!...
Храната! Бързо! Слагайте!

Слугите внасят вечерята.

Най-сетне!
Развесели се Кет!... Хей вий тъпаци
теглете ми ботушите! Ха дърпай!

Пее.

"Вървял по пътя си монах,
във сиво расо, цял във прах..."
Глупак, изкълчи ми крака!... Бе ти!...
И гледай другия да ми изкълчиш!...
Една усмивка, Кет!... Вода! И бързо!...

Троил къде е? Лая му не чувам!
Да дойде братовчед ми Фердинанд!...

Ти целуни го, Кет, за запознанство!...
Пантофите ми! Де е таз вода!...
Измий се, Кет! Добре дошла отново!

Блъсва ръката на слугата.

Глупак! Заля я цяла! Зяпльо неден!

Бие го.

КАТЕРИНА:
Той без да иска. Моля ви, недейте!

ПЕТРУЧИО:
Пън! Чук! Дърво! Животно клепоухо!...
Да седнем, Кет! Аз зная, че си гладна.
Ще кажеш ли молитвата или
да почна аз?... Това какво е тука?
Май овнешко?

СЛУГА
Да.

ПЕТРУЧИО:
Кой го внесе?

ПИТЪР
Аз.

ПЕТРУЧИО:
Съвсем е изгоряло! И това!
Къде е некадърникът готвач?
Как смеете, обесници, изобщо
да ми поднасяте да ям подметка!
Обирайте чинии, гозби, всичко!

Хвърля ястията по Слугите, които избягват.

Безмозъчни говеда! Мръсна сган!
И ще мърморят! Аз ще ви науча!

КАТЕРИНА:
Съпруже, моля ви, не се гневете!
Месото можеше да се яде.

ПЕТРУЧИО:
Повтарям ти, че беше прегоряло,
а пък на мене са ми забранени
такива ястия, понеже силно
раздразват жлъчката и раждат гняв;
така че по-добре за нас ще бъде
да минем днес без ядене, понеже
и двамата сме май от жлъчен тип.
Ще хапнем вместо днеска утре сутрин.
Ела да видиш брачната ни стая!

НАТАНАЕЛ:
Ама й взе акъла на жената!

ПИТЪР
Със нейни камъни, та по главата!

ГРУМИО:
Сега къде са?

КЪРТИС
В спалнята. Седят.
Чете й проповед за туй, че трябва
да се въздържа; при което сам
тъй невъздържано крещи, ругае,
че бедната се чуди и се мае
какво да каже и къде да гледа,
като че ли е стресната насън.
Но беж да бягаме! Пристига пак!

ПЕТРУЧИО:
Добре потръгна моята система
и вярвам, че в двубоя връх ще взема.
Оставил съм соколчето си гладно
от мен то няма мръвка да получи,
докле не се пречупи и научи
да се завръща, щом като му свирна.
Освен това аз знам и втори начин
да я сломя: с безсъние, тъй както
със непокорните соколи правят;
днес още не е яла — ще гладува!
от снощи не е спала — ще будува!
Тъй както с гозбите, ще изнамеря
в леглото недостатък, ще запратя
насам възглавници, натам завивки,
натук дюшеци, навъзбог покривки,
като представям тази суматоха
за израз на внимание към нея.
И цяла нощ не ще й дам да мигне,
защото клюмне ли, ще реввам тъй,
че тя веднага ще се ококорва.
По този начин аз ще й извадя
душичката. Е, не съвсем с памук,
но ако някой знае начин друг
за укротяването на една
такава опърничава жена,
то нека дойде и го каже смело —
ще стори за мнозина свято дело!

ТРАНИО:
Как искаш, драги, Личио, да вярвам,
че Бианка може да обича друг
освен Лученцио? От нея имам
безбройни признаци за благосклонност!

ХОРТЕНЗИО:
Тогава стойте тука, господине,
и чуйте го какво й преподава!

ЛУЧЕНЦИО:
От четенето имате ли полза?

БИАНКА:
О, да. Но как се казва тази книга?

ЛУЧЕНЦИО:
Тя казва се: "Изкуството да любим".

БИАНКА:
А вий владеете ли го добре?

ЛУЧЕНЦИО:
Откакто вий владеете над мен!

Отдръпват се.

ХОРТЕНЗИО:
Не си играят, а? Сега какво
ще кажете, вий, който бяхте толкоз
уверен в нея!

ТРАНИО:
О, коварство женско!
Не, Личио, не мога да повярвам!

ХОРТЕНЗИО:
Тогава да престанем със лъжата.
Не се наричам Личио, синьоре,
и вече не желая да играя
във тез глупашки дрехи зарад тая
госпожица, която предпочита
пред благородника един лакей!
Наричам се Хортензио!

ТРАНИО:
Така ли?
Синьор Хортензио, бях чул, че вие
сте влюбен в Бианка. Но сега,
понеже видяхме колко струва тази дама,
предлагам ви да се откажем двама
завинаги от нейната любов!

ХОРТЕНЗИО:
Ах, само как се галят и целуват!...
Синьор Лученцио, да, да — кълна се,
преставам да ухажвам таз особа,
уви, от прекалено низка проба
за моето внимание към нея!

ТРАНИО:
И аз ви се заклевам, че дори
и да ме моли, няма да я взема...
Пфу! Вижте я как само се натиска!

ХОРТЕНЗИО:
Дано друг никой да не я поиска!
А колкото до мен, за да утрая
на думата си, в близките три дни
ще се оженя за една вдовица,
заможна и която ме ухажва,
откакто аз по тази дива птица
съм заламтял. От днес ценя в жената
душата повече от красотата.
Оставям ви! И клетвата е клетва!

ТРАНИО:
Госпожице, дано ви осияе
туй, дето всеки влюбен си желае!
Аз пипнах ви на място, мила моя,
и със Хортензио от днеска вече
не се стремим към вашата любов!

БИАНКА:
Какво? Хортензио се е отказал?
Шегуваш ли се, Транио?

ТРАНИО:
Аз? Не!

ЛУЧЕНЦИО:
Тогава Личио е вън от строя!

ТРАНИО:
Намерил си е той една вдовичка,
тя чака в златна клетка като птичка.

БИАНКА:
Горко му!

ТРАНИО:
Той ще я опитоми!

БИАНКА:
А може би тя — него!

ТРАНИО:
Тя? Ами!
Готов съм да заложа таз глава!
Той учи се във школа по това!

БИАНКА:
По укротяване ли?

ТРАНИО:
Да, такава.
Синьор Петручио му преподава
как в миша дупка може да натика
жена си, щом зачатка със езика!

БИОНДЕЛО:
О, господарю, капнах от седене,
но най-подир по пътя се зададе
един старик с благообразен изглед,
отличен за целта!

ТРАНИО:
Какъв на вид?

БИОНДЕЛО:
На вид търговец или пък учител,
но всячески създаден за родител!

ЛУЧЕНЦИО:
И как ще действаш, Транио?

ТРАНИО:
Така, че
ако даде ми вяра, той самичък
ще моли за Винченцио да мине
и с неговото име да подпише
гаранцията пред синьор Баптиста.
Но влизайте си! По-добре без вас!

УЧИТЕЛЯТ:
Помози бог, синьор!

ТРАНИО:
Вам също, старче.
Далече ли отивате или
сте стигнали до крайната си цел?

УЧИТЕЛЯТ:
За седмица до крайната, а после
и по-далеч, до Рим, и най-далеч,
до Триполис, ако е рекъл бог.

ТРАНИО:
А мога ли да зная откъде сте?

УЧИТЕЛЯТ:
От Мантуа.

ТРАНИО:
От Мантуа? О, боже!
И влизате тук, в Падуа, без страх?

УЧИТЕЛЯТ:
Как тъй "без страх"? Защо? Не ви разбирам!

ТРАНИО:
Над всеки мантуанец в този град
виси готова смъртната присъда!
Не сте ли чули, старче, новината:
та ние сме на косъм от войната!
Венеция е спряла флота ваш
и аз не бих желал да ви тревожа,
но работата е в това, че дожа
(за лични сметки с княза ви) издал е
таз страшна заповед! До вчера тука
разгласяха я гръмко по стъгдите!

УЧИТЕЛЯТ:
О, господи, за мен това е гибел —
аз мога само тук да осребря
платежния си флорентински лист!

ТРАНИО:
Добре тогава. За да ви услужа,
ще сторя тъй... Но първо ми кажете:
били ли сте поне веднъж във Пиза?

УЧИТЕЛЯТ:
О, много пъти! Пиза — град известен с
достойни граждани!

ТРАНИО:
И между тях
синьор Винченцио, ако сте чувал.

УЧИТЕЛЯТ:
Да, чувал съм! Търговец свръхбогат!

ТРАНИО:
И мой баща. А вие, честна дума,
донякъде приличате на него.

БИОНДЕЛО:
Прилича! Като ябълка на мида!

ТРАНИО:
И зарад тази прилика случайна
ще ви спася. Вий имате късмет,
че изведнъж ми спомнихте за татко!
Ще вземете вий неговото име
и ако ролята си издържите,
ще може в моя дом да престоите,
додето сделките ви бавят тук.
Туй всичко, то се знае, ако щете!

УЧИТЕЛЯТ:
О, боже — "Ако ща"! Додето жив съм
за първи благодетел ще ви имам!

ТРАНИО:
Да тръгваме тогаз!... Забравих: знайте,
че тук очакват всеки ден баща ми,
за да скрепи паричната спогодба
по моята венчавка с дъщерята
на тукашния гражданин Баптиста...
Но туй за после! С мен сега елате,
да ви намерим дрехи, "мили тате"!

ГРУМИО:
Не смея, не, за нищо на света!

КАТЕРИНА:
Ах, колкото по страдам, боже мой,
по-яростен и гневен става той!
Защо ме взе? Да ме мори от глад ли?
Във къщи всеки просяк си измолва
коричка хляб; щом не от нас — от други.
Но аз не съм научена да моля
и нужда не съм имала да моля,
и ей ме — от безсъние и глад
едва крепя се, вие ми се свят,
а той държи ме будна и ме храни
със викове и грубости отбрани;
и най-ужасното е, че го върши
все ужким от любов, като че ли
ако подремна или глътна залък,
ще заболея или падна мъртва!
Върви, донес ми нещичко да хапна!
За ядене, каквото ще да бъде!

ГРУМИО:
Едно говеждо бутче може би?

КАТЕРИНА:
Чудесно, драги Грумио, донес го!

ГРУМИО:
Не, то не е за жлъчни. По-добре
една пържола тлъстичка на скара.

КАТЕРИНА:
Добре, любезни! Давай я насам!

ГРУМИО:
Не, май и тя за жлъчката е вредна.
По-хубаво един бифтек с горчица.

КАТЕРИНА:
Бифтек с горчица? Много го обичам!

ГРУМИО:
Не, не, горчицата ще ви раздразни.

КАТЕРИНА:
Тогава без горчица. Дай го тъй!

ГРУМИО:
Е как? Бифтек не може без горчица!

КАТЕРИНА:
Тогава със горчица! Както щеш!
Едното или другото, донес го!

ГРУМИО:
Ще донеса горчица без бифтек.

КАТЕРИНА:
Лъжец, измамник, махай се веднага!

Бие го.

Ще ми сервира имена на гозби!
Проклета да е цялата ви шайка,
задето подиграва се над мен!
Марш, вън оттука, казах! Вън, обесник!

ПЕТРУЧИО:
Добрутро, Кет! Изглеждаш малко тъжна.

ХОРТЕНЗИО:
Е, как сме днес, мадам?

КАТЕРИНА:
По-зле от вчера!

ПЕТРУЧИО:
Главата горе! Усмихни се, мила!
За теб приготвих сам туй чудно блюдо
и ти го нося.

Поставя блюдото на ласата.

Сигурен съм, Кет,
че заслужава благодарността ти.
Как? Нито звук? Не ти харесва, значи?
Носи обратно! Жалко за труда!

КАТЕРИНА:
Не моля ви се! Нека да остане!

ПЕТРУЧИО:
Услугите изискват благодарност.
И тази също, като всички други.

КАТЕРИНА:
Благодаря.

ХОРТЕНЗИО:
Петручио, позор!
Госпожо, моля! Аз ще хапна с вас.

ПЕТРУЧИО:
Хапни и всичко омети докрая!...
Да ти е сладко, ангеле мой нежен!
И бързай, че след малко, злато мое,
ще тръгнем с теб към родния ти дом,
за да засвети той, когато влезеш,
от дипли, букли, брошки и браслети,
обувки, пуфки, джуфки и маншети,
подплати, вати, свили, ветрила
и тям подобни мили труфила...
Ти май привърши. Времето тече —
шивачът чака, за да облече
в съкровище от шушнещи коприни
най-кротката от всички Катерини!

Шивачо, дай да видим твоя труд!

Най-първо роклята!... Шапкарю, влизай!

ШАПКАРЯТ
Това е шапката на госпожата.

ПЕТРУЧИО:
Какво? Такава супена паничка?
Черпалка, подплатена с кадифе!
Пфу, пфу! Това е просто неприлично!
Кокосова черупка, дом на охлюв,
играчка, хлопка, бебешко качулче!
Я, махай, махай! Дай й по-голям а!

КАТЕРИНА:
Не искам по-голяма! Искам тази!
Такива днеска носят всички дами!

ПЕТРУЧИО:
И ти ще носиш, като станеш мила.

ХОРТЕНЗИО:
Което значи, утре по туй време!

КАТЕРИНА:
Надявам се, че мога, господине,
и аз да взема думата за малко.
И ще я взема! Аз не съм дете!
Човеци по-добри от вас, и те
са ме изслушвали! Ако не щете,
ушите си със пръсти запушете.
Но по-добре злъчта си да излея,
отколкото да изгърмя от нея!

ПЕТРУЧИО:
Да, права си! Не шапка, а мекица,
издул се кейк, мехур от кипнал крем!
Чудесно е, че двама не я щем!

КАТЕРИНА:
Чудесно — нечудесно, не желая
да имам друга шапка! Само тая!

ПЕТРУЧИО:
Да, срамота!... А сега да видим
и роклята. О, господи, помилуй!
Костюм от карнавален гардероб!
Това ръкав ли е? Това е топ!
И то добър калибър!... Рокля-торта!
И цяла в цепки, клъцки, дупки — сякаш
кадилница бръснарска! Ей, шивачо,
на туй ти как му казваш, дявол взел те!

ХОРТЕНЗИО:
Горката Кет! На роклята е ред!

ШИВАЧЪТ
Вий сам ми казахте да я ушия
по модния навред в Европа стил.

ПЕТРУЧИО:
Е, да, но ти си я опропастил!
"По модния"... Към майстора си скачай
и му кажи и той да ме прескача
във списъка на своите клиенти!
Не я желая! Махай я оттук!

КАТЕРИНА:
Но тя е фина, стилна и изящна!
Не ви разбирам — искате, изглежда,
жена ви да прилича на плашило?

ПЕТРУЧИО:
Да, точно тъй. И аз това му казвам!...
Ти няма да я правиш на плашило!

ШИВАЧЪТ
Но госпожата казва го на вас!

ПЕТРУЧИО:
Чудовищно нахалство! Ах, ти, копче,
ти, метър, сантиметър, милиметър,
щурец, муха, бълха, нищожна гнида!
Да слушам от едно чиле обида
във къщи си! Търкаляй се навън,
пътувай, маскара със макара,
остатъче, отрязък недомерен,
пътувай, че с аршина по гърба
ще ти отмеря тъй, та да ме помниш!
Повтарям, роклята е похабена!

ШИВАЧЪТ
Грешите, ваша милост. Тя е точно
според поръчката, която даде
слугата Грумио на моя майстор!

ГРУМИО:
А, ще прощаваш, майстора го няма!
Аз дадох плат и никакви поръчки!

ШИВАЧЪТ
А как ни казахте да я ушием?

ГРУМИО:
Как инак? Със игла и със конец!

ШИВАЧЪТ
Но искахте я с нарези, нали?

ГРУМИО:
Чуй, вземал ли си мерки и на други?

ШИВАЧЪТ
Безбройно много пъти!

ГРУМИО:
Хубаво. Но не се опитвай сега да вземеш мярката и на мене. Ти си шил много неща. Но хич недей се опитва да пришиеш сега вината си на други! Повтарям, поръчах на майстора ти да нареже плата и скрои рокля на госпожата, а не да нареже роклята и скрои номер на мен, ergo, ти лъжеш!

ШИВАЧЪТ
Ето копието от бележката. То ще каже!

ПЕТРУЧИО:
Чети!

ГРУМИО:
То ще каже една опашата лъжа, ако каже, че съм казал това, дето не съм го казал!

ШИВАЧЪТ
Първо: "свободно отпусната рокля".

ГРУМИО:
Господарю, ако съм казал "свободна и разпусната", зашийте ме в подгъва и ме бийте с кълбо от гнил конец, докато пукна! Казах "рокля" и толкоз!

ПЕТРУЧИО:
Продължавай!

ШИВАЧЪТ
"С кръгла пелеринка".

ГРУМИО:
Пелеринката признавам.

ШИВАЧЪТ
"Ръкави — буфнати".

ГРУМИО:
Признавам два ръкава.

ШИВАЧЪТ
"...изящно изрязани".

ПЕТРУЧИО:
Ха, тука вече ти си я забъркал!

ГРУМИО:
Погрешно тълкуване , синьор! "Изрязани" значи "скроени"! Исках да кажа да ги скрои изящно и толкоз!... И ще го докажа върху тебе, нищо че си се бронирал с този напръстник!

ШИВАЧЪТ
Няма грешка! Ако бяхме другаде, щях да те накарам да го признаеш!

ГРУМИО:
Готов съм! Въоръжи се с това копие... от бележката, дай на мене само метъра и не ми прощавай!

ХОРТЕНЗИО:
Пази се, Грумио, ще те наниже!

ПЕТРУЧИО:
Таз рокля, все едно, не е за мен...

ГРУМИО:
Че то се знае, тя е за жена ви!

ПЕТРУЧИО:
...Така че вдигай я и твоят майстор
да я използва, както му се иска!

ГРУМИО:
Да си посмял да я повдигнеш само,
за да я ползва, както иска той!

ПЕТРУЧИО:
Какъв е намека в тез твои думи?

ГРУМИО:
Не намек, ами натвърд, господарю:
да вдига роклята на госпожата,
за да я ползва други майстор! Пфу!

ПЕТРУЧИО:
Хортензио, бъди добър, кажи му,
че ще платиш, и изведи го вън!

ХОРТЕНЗИО:
Шивачо, аз ще заплатя за всичко.
Не се сърди за остричките думи!
Върви! На майстора ти много здраве!

ПЕТРУЧИО:
Какво пък, Кет! Ще идеш при баща си
и в тези скромни, ала честни дрехи.
Не дрехите — кесиите са важни;
и в дрипи благородството личи,
тъй както слънцето блести през облак.
Нима ценим ний свраката красива
над сивата невзрачна чучулига
или змията пъстра е за нас
по-мила от безцветната змиорка?
Не, драга Кет! И същото е с тебе.
Но ако чувстваш срам от таз премяна,
хвърли вината върху мен! Засмей се!
И весело да тръгнем за към вас!
Викни слугите! Нека ни очакват
с конете при оградата на парка.
Я, как сме с времето? Да, точно седем.
За обед преспокойно ще сме там.

КАТЕРИНА:
Часът е, господарю, вече два —
и за вечеря там ще сме едва.

ПЕТРУЧИО:
Дорде не стане седем твойто време,
ботуша си не ще поставя в стреме!
Я, виж я ти! Каквото да говоря,
извърша или готвя се да сторя,
все прави ми напук!... Отменям всичко!
Оставаме и няма да се мръднем,
додето не настъпи оня час,
за който, колко е, ще казвам аз!

ХОРТЕНЗИО:
Тоз вече и на слънцето командва!

ТРАНИО:
Пристигнахме. Готови ли сте? Чукам!

УЧИТЕЛЯТ:
Да, чукайте! Запомних си урока:
от Генуа той трябва да ме знае,
защото преди двадесет години
там заедно сме спали във "Пегас".

ТРАНИО:
Така. И само ролята играйте
с достойнство, като истински баща.

УЧИТЕЛЯТ:
Не бойте се! Слугата ви пристига.
Предупредете го да не сглупи!

ТРАНИО:
Направено е... Чувай, ей, Биондело!
Играта не забравяй: господинът
е мой баща!

БИОНДЕЛО:
Не съм забравил нищо!

ТРАНИО:
А съобщи ли на синьор Баптиста,
каквото бях ти казал за баща си?

БИОНДЕЛО:
Да. Той е във Венеция, отдето
очаквате го в Падуа за днес.

ТРАНИО:
Умник! Дръж тука!... Ш-ш-шт!... Баптиста иде.
Синьоре, още по-тържествен вид!

ТРАНИО:
Щастлива среща, господин Баптиста!...
Това е нейният родител, татко!
Дарете ми наследствения дял,
за да получа скъпата си Бианка!

УЧИТЕЛЯТ:
Не бързай, сине!... Драги господине,
пристигнал тук, да навестя длъжници,
от моя драг Лученцио узнах
за породилия се между него
и дъщеря ви случай на любов.
И като взех предвид доброто име,
с което вий се ползвате, и факта,
че момъкът обича дъщеря ви,
а тя пък него, аз реших да дам
съгласието си за таз женитба,
и ако тя и вам се вижда сгодна,
готов съм — след като доуточним
две-три подробности — да сметна вече
въпроса за напълно уреден.
Тъй ласкаво навред ви споменават,
че не желая с вас да съм дребнав.

БАПТИСТА:
Синьоре, вярвайте, на мен се нрави
таз ваша деловита прямота.
Разбрах, Лученцио обича Бианка,
а пък и тя отвръща му с любов,
освен ако са лицемери двама,
каквито по земята други няма!
И затова, щом заявите тука,
че към сина си ще се отнесете
по бащински и ще обезпечите
жена му във достатъчен размер,
ще дам съгласието си веднага,
синът ви да получи дъщеря ми.

ТРАНИО:
Благодаря, синьор! Къде тогава
да уговорим брачната спогодба
с подробните условия към нея?

БАПТИСТА:
Не в нас, Лученцио. Стените тук
са с повече уши от всички други.
Дъртака Гремио слухти в съседство
и може всеки миг да ни прекъсне.

ТРАНИО:
Тогава ви предлагам своя дом.
Баща ми е отседнал там и ние
ще уточним таз вечер всяко нещо
спокойно и добре. За дъщеря си
пратете тоз прислужник, а пък моят
нотариуса ще повика бързо.
Едно е лошо: че не съм подготвен
и хапването ще е доста скромно.

БАПТИСТА:
Приемам. Камбио, кажи във къщи
на Бианка бързо да се облече!
И даже съобщи й, ако искаш,
че господин Винченцио дошъл е
и син му май ще стане неин мъж.

Лученцио отива към дъното.

БИОНДЕЛО:
Ще моля боговете да са с него!

ТРАНИО:
Ти тях ги остави, а сам побързай!

Синьор Баптиста, следвайте ме, моля!
Ще бъде скромно, казах, но във Пиза
ще се отсрамим.

БАПТИСТА:
Ида подир вас.

БИОНДЕЛО:
Камбио!

ЛУЧЕНЦИО:
Какво има, Биондело?

БИОНДЕЛО:
Видяхте ли как моят господар ви смигаше и ви се усмихваше?

ЛУЧЕНЦИО:
Е, какво от това?

БИОНДЕЛО:
Е, нищо. Но той ме остави да ви разтълкувам поуката на тези негови знаци и знамения.

ЛУЧЕНЦИО:
Почвай, проповеднико!

БИОНДЕЛО:
Слушайте тогава: Баптиста не е опасен, тъй като преговаря сега с фалшивия баща на лъжливия син.

ЛУЧЕНЦИО:
Е, и?...

БИОНДЕЛО:
Вие пък сте пратен да заведете дъщеря му за вечеря.

ЛУЧЕНЦИО:
Е, после?

БИОНДЕЛО:
Старият свещеник на черквицата "Свети Лука" е на ваши услуги по всяко време.

ЛУЧЕНЦИО:
Е, какво от това?

БИОНДЕЛО:
Не зная какво. Но може би ще е добре, докато те се занимават с недействителния договор, вие да си извадите над Бианка едно действително свидетелство "Cum privilegio ad imprimendum solum", тоест "първи да легнете и да си я печатате само вие". Към черквата! Значи: свещеника, клисаря и неколцина почтени граждани за свидетели! Но ако ваша милост не е завчас готов, кажете си тогава: "На добър час, любов!"

Тръгва си.

ЛУЧЕНЦИО:
Чакай, Биондело!

БИОНДЕЛО:
Няма какво да чакам. Знам една мома, която успя да се омъжи, додето да наскубе в двора магданоз за заешкото си. И вие можете да сторите така, синьоре. С което си вземам сбогом от вас. Моят господар ми нареди да отида до "Свети Лука", за да кажа на свещеника да ви посрещне, щом пристигнете с притурката си.

ЛУЧЕНЦИО:
Щом аз я искам, а и тя ме иска,
защо боя се да поема риска?
За нея ме изпратиха. Слуга съм.
Ще ме изпъдят, ако не сколасам!

ПЕТРУЧИО:
На път! Напред! Отново към баща ти!...
Как чисто свети пълната луна!

КАТЕРИНА:
Луна? Каква луна? Това е слънце!

ПЕТРУЧИО:
Аз казах вече: "пълната луна"!

КАТЕРИНА:
Но аз пък зная, че това е слънце!

ПЕТРУЧИО:
Кълна се във сина на мойта майка,
което значи в себе си самия,
че туй в небето, докато не стане
луна, звезда, каквото кажа аз,
не тръгваме! Обръщайте конете!
Ще прекослови! Все ще прекослови!

ХОРТЕНЗИО:
Недейте спори, ще се върне пак!

КАТЕРИНА:
Да продължим, пък нека то да бъде
луна, звезда, каквото ви се иска;
ако за вас е лоена угарка,
угарка то ще бъде и за мен.

ПЕТРУЧИО:
Луна е, казах!

КАТЕРИНА:
Точно тъй, луна е.

ПЕТРУЧИО:
Не, лъжеш! Туй е божието слънце!

КАТЕРИНА:
Да, божието слънце е — о, боже! —
но ако вий го искате луна,
луна ще бъде то, и то такава
изменчива като самия вас.
Каквото го поискате, ще става
и точно тъй ще го наричам аз!

ХОРТЕНЗИО:
Честито, братко! Боят е спечелен!

ПЕТРУЧИО:
Напред тогаз! Към кеглите направо
ще се търкаля топката, не както
й скимне да криви... Но някой иде!

Къде така, госпожице прекрасна?...
Признай си, Кет, че досега не си
съзирала подобна хубавица!
О, таз борба на румено и бяло
по свежите й момински ланити!
Кои звезди небето озаряват
тъй, както тез очи лика й чуден!
Добро ви утро, прелестна девойко!
За хубостта й целуни я, Кет!

ХОРТЕНЗИО:
"Девойка"! Ще побърка и старика!

КАТЕРИНА:
О, росна, свежа, ласкава девойко,
къде отиваш и отде си ти?
Блазя на тез, които са създали
творение неземно като теб,
и дваж блазя на оня, за когото
родена си да му сладиш леглото!

ПЕТРУЧИО:
Какво говориш, Кет! Та ти си луда!
Това е сух, прегърбен, сбръчкан старец,
а не девойка, както казваш ти!

КАТЕРИНА:
Ах, извинете, беловласи старче!
В очите ми, ужасно заслепени
от... слънцето, природата изглежда
тъй зеленикава, че ми се струват
и дядовците млади и зелени.
Сега прозрях почтената ви възраст
и моля грешката ми да простите!

ПЕТРУЧИО:
Простете й, достопочтени старче,
и ни кажете де сте се отправил —
ако една е нашата посока,
с охота ще ви имаме за спътник.

ВИНЧЕНЦИО:
Синьоре млад, игрива хубавице,
макар и още смаян, ще ви кажа:
пизанец съм, Винченцио на име
и тръгнал съм за Падуа, където
живее син ми.

ПЕТРУЧИО:
Как се казва той?

ВИНЧЕНЦИО:
Лученцио, синьор.

ПЕТРУЧИО:
Щастлива среща
за мен и за сина ви, мили татко!
И ви наричам тъй освен от почит
към възрастта ви, още и по родство:
това е тук жена ми, а синът ви
навярно вече мъж е на сестра й.
Не се учудвайте, не се плашете —
родът е тежък, славата добра,
баща й е добре откъм пара,
а тя самата е жена достойна
за който и да бъде благородник.
Да се прегърнем и да продължим
към Падуа, където, знам, синът ви,
щом види ви, ще скочи до небето!

ВИНЧЕНЦИО:
Но вярно ли е туй или на подбив
ме вземате със цел да съкратите
по този начин дългия си път?

ХОРТЕНЗИО:
Не, старче, тъй е. Този път не лъжат.

ПЕТРУЧИО:
Вървете с нас и ще се уверите!
Шегата ни при срещата, разбирам,
ви пълни с недоверие към нас.

ХОРТЕНЗИО:
Сега напред към моята вдовица!
Петручио изпълни ме с кураж —
когато с нея срещнем се двоица,
щом тя инат е, аз ще бъда дваж!

БИОНДЕЛО:
Сега бързо и тихо, синьоре! Свещеникът е готов!

ЛУЧЕНЦИО:
Летя, Биондело! Ти може да им потрябваш — влизай си!

БИОНДЕЛО:
Не, докато не ги видя да влизат в черква, никакво влизане вкъщи!

ГРЕМИО:
Къде се бави този щур учител!

ПЕТРУЧИО:
Това е входа. Тук живее син ви.
А моят тъст е долу към пазара.
Довиждане! Оставяме ви тук.

ВИНЧЕНЦИО:
Не може тъй раздяла без почерпка.
В тоз дом, аз мисля, бих могъл да каня,
а все ще има нещо да похапнем.

Чука.

ГРЕМИО:
Заети са и трудно ще ви чуят.

На прозореца се показва Странстващият учител.

УЧИТЕЛЯТ:
Кой блъска, сякаш иска да изкърти вратата?

ВИНЧЕНЦИО:
Вкъщи ли е синьор Лученцио, господине?

УЧИТЕЛЯТ:
Вкъщи е, но сега не може да разговаря с никого.

ВИНЧЕНЦИО:
А ако този никой му носи стотина-двеста дуката, колкото да го позарадва?

УЧИТЕЛЯТ:
Задръжте си дукатите! Лученцио няма да има нужда от тях, докато съм жив!

ПЕТРУЧИО:
Нали ви казах, синът ви е общ любимец в Падуа!... Слушайте, синьоре, да оставим тези усукани духовитости и моля ви, съобщете на синьор Лученцио, че баща му, току-що пристигнал от Пиза, го чака пред тази врата.

УЧИТЕЛЯТ:
Лъжеш! Баща му отдавна е пристигнал от Пиза и те гледа от този прозорец.

ВИНЧЕНЦИО:
Да не би да си ти случайно?

УЧИТЕЛЯТ:
Да, господине, ако може да се вярва на майка му!

ПЕТРУЧИО:
Какво значи това, старче? Няма по-грозно мошеничество от рисвояването на чуждо име!

УЧИТЕЛЯТ:
Дръжте негодника! Той се представя за мен! Иска да измами някого!

БИОНДЕЛО:
Оставих младоженците в черквата. Да им даде господ щастливо плаване!... Оле-ле! Старият ми господар! Сега я втасахме!

ВИНЧЕНЦИО:
Ей, ти, обеснико, я ела насам!

БИОНДЕЛО:
Бих предпочел да си остана тук, господине!

ВИНЧЕНЦИО:
Какво, проклетнико? Да не си ме забравил?

БИОНДЕЛО:
Забравил? Не, господине. Как мога да ви забравя, като не съм ви виждал никога в живота си!

ВИНЧЕНЦИО:
Ах, ти, пладнешки разбойнико! Значи, не си виждал Винченцио, бащата на господаря си?

БИОНДЕЛО:
Кого? Моя стар почтен господар? Разбира се, че съм го виждал, господине! И сега го виждам горе на прозореца.

ВИНЧЕНЦИО:
А, значи, така било!

Бие го.

БИОНДЕЛО:
Помощ! Помощ! Един луд иска да ме пребие!

УЧИТЕЛЯТ:
На помощ, синко! На помощ, синьор Баптиста!

Скрива се.

ПЕТРУЧИО:
Да изчакаме, Кет! Да видим как ще свърши тази разправия!

ТРАНИО:
Кой сте вие, господине, та си позволявате да биете моя прислужник?

ВИНЧЕНЦИО:
Кой съм аз ли, господине? А кой сте вие, господине? О, богове безсмъртни! И как се е докарал негодника! Копринена камизола, кадифени гащи, алена мантия и шапка до небето! О, разориха ме! Разориха ме! Докато аз треперя над гроша вкъщи, синът ми и слугата пръскат моите пари в университета!

ТРАНИО:
Какво? Какво е станало?

БАПТИСТА:
Какво има? Луд ли е?

ТРАНИО:
Господине, вие имате вид на трезв и благороден старец, но говорите като побъркан. Какво ви засяга дори да нося злато и бисер? Благодарение на моя баща мога да си го позволя.

ВИНЧЕНЦИО:
На твоя баща ли? Ах, кучи сине! Баща ти кърпи корабни платна в Бергамо!

БАПТИСТА:
Имате грешка, синьор! Нещо бъркате! Простете, но как се казва, според вас, господинът?

ВИНЧЕНЦИО:
Как се казва ли? Аз ли няма да знам как се казва, като съм го отгледал в кухнята си от тригодишен и още тогава се казваше Транио!

УЧИТЕЛЯТ:
Махай се, изкуфяло магаре! Той се казва Лученцио и е мой единствен син и наследник на всички имоти, които аз, Винченцио от Пиза, притежавам.

ВИНЧЕНЦИО:
Лученцио? Боже, той е убил господаря си! Дръжте го! Не го пускайте! Обвинявам те в името на дожа! О, моят син! Моят син! Кажи, убиецо, къде е син ми Лученцио!

ТРАНИО:
Викнете стражата!

Капитане, откарай този смахнат дъртак в затвора!... Татко Баптиста, погрижете се, моля ви, да бъде извикан пред съда!

ВИНЧЕНЦИО:
Мен в съда? Мен в затвора?

ГРЕМИО:
Стой, капитане! Няма да го водиш никъде!

БАПТИСТА:
Не се месете, синьор Гремио! Капитане, води го!

ГРЕМИО:
Синьор Баптиста, внимавайте да не ви забъркат в мръсна история! Бих се заклел, че този е истинският Винченцио!

УЧИТЕЛЯТ:
Закълни се де!

ГРЕМИО:
Не мога!

ТРАНИО:
Може би и аз не съм Лученцио, а?

ГРЕМИО:
Не, вас ви знам, че сте.

БАПТИСТА:
Махай го този дъртак, казах! В затвора!

ВИНЧЕНЦИО:
Ах, как онеправдават чужденците!
О, ти, обесник, урод, негодяй!

БИОНДЕЛО:
Загубени сме! Ей го! Отказвайте се от него, отричайте се от него или работата ни е спукана!

ЛУЧЕНЦИО:
Простете, мили татко!

ВИНЧЕНЦИО:
Синко! Жив!

Биондело, Транио и Странстващият учител побягват.

БИАНКА:
Простете, скъпи татко!

БАПТИСТА:
За какво?
Лученцио къде е?

ЛУЧЕНЦИО:
Ей го тук.
Лученцио, син истински на този
най-истински Винченцио пред вас.
Аз тайно с дъщеря ви се венчах,
докато явно във очите прах ви
хвърляха престореници разни.

ГРЕМИО:
Ах, шайка от хъшлаци безобразни!

ВИНЧЕНЦИО:
Къде е Транио? О, дързък шут!
Да прави господаря си на луд!

БАПТИСТА:
Но тоз е Камбио и никой друг!

БИАНКА:
Лученцио е той и мой съпруг!

ЛУЧЕНЦИО:
Такива превращения извършва
мощта на любовта. Заради БИАНКА:
на Транио, прислужника ми, ранга
аз взех със радост, той прие със радост
като Лученцио да ме замести
и тъй накрая влязох аз щастливо
във пристана на висшето блаженство.
Той вършеше каквото аз му казвах —
простете му заради мене, татко!

ВИНЧЕНЦИО:
Ще му отрежа аз носа на него!
Разбойник! Ще ме праща във затвора!

БАПТИСТА:
Но вий сте се венчали с дъщеря ми,
преди съгласие да съм ви дал!

ВИНЧЕНЦИО:
Спокойно! Ще останете доволен!
Аз влизам — имам едного да бия!

БАПТИСТА:
Пък аз — една лъжа да доразкрия!

ЛУЧЕНЦИО:
Не бой се, Бианка, ще му минат тия!

ГРЕМИО:
Пък аз, понеже в брака не успях,
ще вляза също, да похапна с тях.

КАТЕРИНА:
Да влезем ли и ний да видим края?

ПЕТРУЧИО:
Добре, но по-напред една целувка!

КАТЕРИНА:
Как, тука, на открито, сред града?

ПЕТРУЧИО:
Защо, нима от мене те е срам?

КАТЕРИНА:
О, не! Но ме е срам да ви целуна.

ПЕТРУЧИО:
Тогаз обратно!... Грумио, конете!

КАТЕРИНА:
Една! Съгласна! Само останете!

ПЕТРУЧИО:
Една — една! И тя е сладко нещо,
когато бъде върната горещо!

ЛУЧЕНЦИО:
Най-сетне несъгласните ни звуци
се помириха, битката утихна
и иде миг с усмивка да погледнем
към минали беди и страхове.
Баща ми, Бианка, покани учтиво,
тъй както аз учтиво каня твоя!
Петручио, мой братко, сестро Кет,
Хортензио, и вий, вдовичке, моля!
Тез лакомства, вина и плодове
ще подсладят утайката от жлъч —
седнете да побъбрим и похапнем!

ПЕТРУЧИО:
Седи и яж, седи и яж... Е, стига!

БАПТИСТА:
Обича Падуа да се раздава!

ПЕТРУЧИО:
Да, тя на мен добър подарък даде!

ХОРТЕНЗИО:
Дано окаже се добър и моят!

ПЕТРУЧИО:
Хортензио от нея май се плаши!

ВДОВИЦАТА:
Кой? Мене той да сплаши? Как пък не!

ПЕТРУЧИО:
Слуха ви е, изглежда, малко твърд —
от вас е той уплашен чак до смърт!

ВДОВИЦАТА:
За кривогледия са всички криви!

КАТЕРИНА:
Което значи?

ВДОВИЦАТА:
Значи, че на мъж ви
му дадох туй, което си поиска!

ПЕТРУЧИО:
Сама признава, че била ми дала!
Хортензио, как гледаш на това?

ХОРТЕНЗИО:
А, вие искате и да ви гледам!

ПЕТРУЧИО:
Отлично! Целунете го, вдовичке!

КАТЕРИНА:
"За кривогледия са всички криви" —
какво туй значи?

ВДОВИЦАТА:
Значи, че мъжът ви,
от вас изхождайки, за мене брътви.
Това е смисъла.

КАТЕРИНА:
Съвсем безсмислен!

ВДОВИЦАТА:
Като за вас!

КАТЕРИНА:
Защото с вас говоря!

ПЕТРУЧИО:
Дръж, Кет!

ХОРТЕНЗИО:
Дръж, мила!

ПЕТРУЧИО:
Ловя се на бас,
че мойта Кет ще я свали завчас!

ХОРТЕНЗИО:
Не, туй със нея ще го свърша аз!

ПЕТРУЧИО:
Да пием за успеха ти тогаз!

Пие.

БАПТИСТА:
Харесват ли ви тези остроумци?

ГРЕМИО:
Добре се чукат!

БИАНКА:
Чукайте и вие,
че инак някой духовит човек,
току решил, че рога ви е мек!

ВИНЧЕНЦИО:
Я, тази срамежливка се събуди!

БИАНКА:
За мъничко. И ще заспи отново.

ПЕТРУЧИО:
А, не! Не се ловете на играта
като не искате да ви ощипят!
Ще изтърпите няколко стрели!

БИАНКА:
Не съм аз лов за вас. И като птичка
ще хвръкна до съседната горичка.
Преследвайте ме, опнали лъка!
И вий елате, моля!

ПЕТРУЧИО:
Изхвърча!
"Синьоре" Транио, в туй пъстро пиле
и вие май се целихте напразно.
За здравето на лошите стрелци!

ТРАНИО:
О, не! Синьор Лученцио ме пусна
да гоня дивеча му, без надежда,
че сам ще гризна мъничко от него!

ПЕТРУЧИО:
Добро сравнение, но с кучи дъх.

ТРАНИО:
Възможно, но за вашето сърне,
говори се, че казвало: "Сър, не!"

БАПТИСТА:
Охо, Петручио, не беше лошо!

ЛУЧЕНЦИО:
Благодаря ти, Транио. Уби го!

ХОРТЕНЗИО:
Признай си, че стрелата те засегна!

ПЕТРУЧИО:
Одраска ме, но тъй като отскочи,
на бас ловя се десет към едно,
че двама сте нанизани от нея.

БАПТИСТА:
Не, зетко мой, шегата настрана,
уверен съм, че твоята жена
безспорно е най-опака от трите.

ПЕТРУЧИО:
Не съм съгласен и се обзалагам:
да викне всеки своята съпруга
и нека тоз, чиято половинка
е най-покорна и яви се първа,
да обере на другите парите!

ХОРТЕНЗИО:
Добре! На колко?

ЛУЧЕНЦИО:
Двадесет дуката!

ПЕТРУЧИО:
Това залог е за сокол, за куче!
Аз слагам за жена си петократно!

ЛУЧЕНЦИО:
Тогава сто!

ХОРТЕНЗИО:
Добре!

ПЕТРУЧИО:
На бас! Решено!

ХОРТЕНЗИО:
Кой почва?

ЛУЧЕНЦИО:
Нека аз! Биондело, бягай
кажи на госпожата си да дойде!

БИОНДЕЛО:
Разбрано!

БАПТИСТА:
Синко, петдесет дуката
от твоите поемам аз!

ЛУЧЕНЦИО:
А, не,
печалбата си искам цяла!
Е?

БИОНДЕЛО:
Тя каза, господарю, че била
заета и не можела да дойде.

ПЕТРУЧИО:
Какво? "Не можела"? Нима
това е отговор?

ГРЕМИО:
О, да! И мил все пак.
Ще видим после вашия капак!

ПЕТРУЧИО:
Ще видим!

ХОРТЕНЗИО:
Ей, Биондело, замоли
жена ми тук да се яви за малко!

ПЕТРУЧИО:
А, "замоли"! Така и баба знае
да я извика!

ХОРТЕНЗИО:
Твоята, боя се,
и с молене не ще се появи!
Защо си сам?

БИОНДЕЛО:
Защото госпожата
ми каза, че си правите шега и затова
тя нямало да дойде.

ПЕТРУЧИО:
Как? "Нямало"? Това е дваж по-зле!
О, нетърпим, непоносим позор!
Я, Грумио, кажи на госпожата,
че заповядвам й да дойде тук!

ХОРТЕНЗИО:
Знам как ще отговори.

ПЕТРУЧИО:
Как?

ХОРТЕНЗИО:
"Не искам!"

ПЕТРУЧИО:
И толкова по-зле за мен тогава!

БАПТИСТА:
О, господи, помилуй! Катерина!

КАТЕРИНА:
Съпруже, викали сте ме?

ПЕТРУЧИО:
А где са
жената на Хортензио и Бианка?

КАТЕРИНА:
Приказват си пред огъня в салона.

ПЕТРУЧИО:
Извикай ги при техните мъже!
Ако не щат, докарай ги с въже!
Върви, върви и тук ги довлечи.

ЛУЧЕНЦИО:
Не ме ли мамят двете ми очи?

ХОРТЕНЗИО:
Какво ли таз промяна предвещава?

ПЕТРУЧИО:
Какво ли? Мъжка власт, управа здрава,
любов и справедливост, мир и радост,
изобщо само хубави неща!

БАПТИСТА:
Щастлив бъди, Петручио любезни!
Печалбата е твоя. Но към нея
аз двайсет хиляди ще ти прибавя —
за друга дъщеря отделна зестра,
понеже тази тук не е онази!

ПЕТРУЧИО:
Не, искам тоз облог да го спечеля
с по-сигурни свидетелства, че тя
е станала безропотна и кротка!

Погледайте я как спокойно води
и кара тези ваши две женички,
които ни се водят, ни се карат!...
Но тази шапка, Кет, не ти приляга!
Каква дрънкулка! Хвърляй я веднага!

Катерина хвърля шапката си.

ВДОВИЦАТА:
Съпруже, вий не ще ме доведете
до този жалък смехотворен вид!

БИАНКА:
О, боже, колко глупаво покорство!
ЛУЧЕНИЦИО
Бих искал да е глупаво и твойто —
умът му днес ми струва сто дуката!

БИАНКА:
Щом глупаво заложил сте на него!

ПЕТРУЧИО:
Я, Кет, кажи на тези две съпруги
какво дългът им към мъжа налага!

ВДОВИЦАТА:
Шегувате се! Ний не щем уроци!

ПЕТРУЧИО:
Започваш ли? И с нея най-напред!

ВДОВИЦАТА:
Да е посмяла!

ПЕТРУЧИО:
Кет ли? Почвай, Кет!

КАТЕРИНА:
Я стига гъна лъковете вежди
и стига мята погледи-стрели
към своя крал, управител, владетел!
Гневът петни те, както скрежът — листа,
грози те, както вихърът — цвета!
Жената гневна е размътен извор,
лишен от хубост, кален, грозен, гаден,
към който никой, па макар и жаден,
не се навежда да отпие глътка.
Мъжът е твой глава, живот, закрилник,
вседържец неоспорван. Той те храни
със труд опасен по море и суша,
не мигва в бурни нощи, в ледни дни,
докато ти почиваш си на топло,
спокойно защитена; и очаква
от тебе хубост, кротост и любов —
отплата дребна за огромен дълг.
Каквото поданик дължи на трона,
това дължи жената на мъжа си,
и щом отхвърля, сопната, свадлива,
съпружеската воля справедлива,
не е ли нейното измяна, бунт,
предателство към любещия крал?
Срамувам се, че някои глупачки
опитват се война да обявяват,
наместо да склонят глава за мир!
Защо им са надмощие и власт
наместо дълг, покорство, нежна страст?
Снагата на жената крехък съд е.
Защо е тъй? Не е ли, за да бъде
и вътре съдържанието цяло
в съгласие със нежното й тяло?
О, вие, заядливи ниски твари!
И аз до вчера само бях такава
високомерна, горда, вироглава,
и да отвръщам беше в моя нрав
на дума с дума и на гняв със гняв,
ала видях: мощта ни е измама,
а копията — стръкчета от слама,
и се стремим напразно ний натам,
където е отказан пътят нам.
И затова съветвам ви и двете:
безплодните си гордости смирете
и всяка да простре в тържествен знак
ръката си под мъжовия крак!
Самата аз съм на това готова,
щом иска той свидетелство такова!

ПЕТРУЧИО:
Чудесно! Дай да те целуна, Кет!

ЛУЧЕНЦИО:
Блазя ви! Ще ви слуша занапред!

ВИНЧЕНЦИО:
Добрата дъщеря е чиста радост!

ЛУЧЕНЦИО:
А лошата жена е чиста гадост!

ПЕТРУЧИО:
Сега в леглото, мила! Съпрузи тук сме трима,
но между тях щастливец един-единствен има!

Към Лученцио.

Макар че тъй покорна изглеждаше ни Бианка,
боя се, че за месец ще станете на сянка.
Приятна нощ на всички!

ХОРТЕНЗИО:
Жени! Уж зла, а чудно как лесно се смири!

ЛУЧЕНЦИО:
Уви, май по е трудно, когато са добри!

ЕГЕОН:
Добре, Солин, присъдата издай —
да сложи тя на мъките ми край!

КНЯЗЪТ:
Мълчи, търговецо от Сиракуза!
Не ще ме трогнеш ти: не съм наклонен
заради теб закона да престъпя —
гневът от туй, че князът ви жестоко
суровия си указ подпечата
с кръвта на наши най-добри търговци,
задето нямали пари за откуп,
гаси в очите ми искрата милост!
Когато между мирните ефесци
и твоите съграждани крамолни
възникнаха нестихващите разпри,
събрания в Ефес и Сиракуза
тържествено решиха двата града
търговските си връзки да прекъснат,
и то така, че щом ефесец дойде
във Сиракуза да продава стока
или, напротив, някой сиракузец
яви се на ефеското тържище,
виновниците да се умъртвяват
и стоките им взимат, ако те
не заплатят хиляда марки глоба.
А твойта стока, щедро оценена,
не струва даже сто и ти законно,
търговецо, обречен си на смърт.

ЕГЕОН:
Благодаря. При залез най-подир
след толкоз мъки ще залеза в мир!

КНЯЗЪТ:
Добре, да чуем по каква причина
от Сиракуза си дошъл в Ефес!

ЕГЕОН:
О, тягостна задача: да описвам
неописуемите си неволи!
Но за да знай света, че съм загинал
от нравствен порив, не от низка корист,
ще ти разкажа, колкото сълзите
ми позволят: роден съм в Сиракуза
и за жена венчан бях, със която
взаимно щастие си бихме дали,
ако не беше черната ни орис.
Не знаех скръб, имотът ни растеше
от сделки и пътувания чести
до Епидамн, дорде смъртта на моя
представител остави безнадзорни
товарите ми там и ме изтръгна
от нежните прегръдки на жена ми,
която след шестмесечна раздяла,
припадаща под сладостното бреме
на пола си, доплава в този град
при мен и там благополучно стана
щастлива майка на двамина сина,
така еднакви, че не бе възможно
един от друг да бъдат различени.
И случи се, че в този същи дом
и в същи час едно семейство бедно
доби, и то близначета момченца,
прилични също тъй едно на друго,
и аз откупих ги, за да направя
от тях слуги на своите синове.
Жена ми, горда с рожбите си, почна
да настоява да се върнем вкъщи
и аз склоних, макар и неохотно.
Прибързано, уви! Че само левга
успяхме да преплаваме, когато
покорната на ветровете бездна
ни даде вече първата поличба
за туй, че ни очакваха беди.
Надеждата след туй не трая дълго,
защото в страшната дрезгавина,
която се цедеше от небето,
душите ни изпълниха се само
с увереност за неотсрочна гибел.
И аз я бих прегърнал със готовност,
ако риданията на жена ми
пред висналата върху нас опасност
и сърцераздирателният плач
на малките, пищящи, без да знаят
защо пищят сред общата уплаха,
не бяха ме накарали поне
отлагане на края да подиря.
И ето какво стана: екипажът,
отплавал с лодката, ни бе оставил
на произвол в потъващия кораб;
жена ми взе едно от двете наши
близначета и заедно с едно
от двете чужди го завърза здраво
за ствола на една запасна мачта;
и аз за нея вързах двете други,
подир което двама, без за миг
децата да изпускаме от поглед,
се вързахме и ний за двата края
на мачтата; и с гребени от пяна
течението мощно ни понесе,
тъй както ни се стори, към Коринт.
След време слънцето, глава подало,
разсея парите, които бяха
донесли толкоз бедствия за нас;
милувката му топла укроти
талазите, морето стана тихо
и ний съгледахме на хоризонта
два кораба, към нас летящи бързо
от Епидавър и откъм Коринт,
но тъкмо... О, да казвам ли докрай?
Дотука чу — нататък отгадай!

КНЯЗЪТ:
Не, продължавай! Без да ти прощавам,
все пак аз мога да те съжаля.

ЕГЕОН:
Да бяха като теб и боговете,
не бих ги назовавал безсърдечни!
Но още десет левги ни деляха
от двата кораба, когато с трясък
скала зъбата мачтата ни храсна
и като сламка скърши я на две,
откъсвайки съпруга от съпруг,
и то така, че всекиму се случи
на нещо да се радва, че го има,
по нещо да тъгува, че го няма.
Отломъкът, със който бе жена ми,
по-лек на тежест — ала не на мъка! —
от вятъра по-бързо бе отнесен
и аз съгледах отдалече как
коринтските рибари изкачиха
на палубата тримата. А нас
прибра ни епидавърският кораб
и щом моряците узнаха кой съм,
положиха веднага много грижи
за свойте гости-корабокрушенци
и плячката опитаха да вземат
от кораба рибарски, но за жалост
по-бавни се оказаха и скоро
поеха курс обратен към дома си.
Сега ти знаеш как откъснат бях
от щастието си и жив останах,
за да разказвам скърби и тегла!

КНЯЗЪТ:
Във името на тези, за които
сега тъжиш, подробно разправи ми:
какво се случи след това със тях?

ЕГЕОН:
Навършил осемнадесет години,
спасеният със мене син реши
да дири брата си и ме замоли
да пусна с него роба му, защото
и той бе също тъй без брат останал
и както господаря си приел бе
във знак на спомен братовото име.
Тъй втората си обич уж да върна,
и първата изгубих. Пет лета
из Гърция къде ли не пътувах,
кръстосах Азия на шир и длъж
и, връщайки се по брега към къщи,
отбих се най-подире тук, в Ефес,
макар без вяра, тъй, за да съм дирил
навсякъде, където има хора.
И тъй, печално, моя жизнен разказ
ще свърши. А щастливо бих умрял,
да знаех, че децата ми са живи!

КНЯЗЪТ:
Злочести Егеоне, тежко бреме
съдбата е стоварила връз теб!
Повярвай ми, че ако да не беше
срещу закона, клетвата, честта ми —
неща, които никой княз не може
да стъпче с крак, дори и да го иска, —
духът ми сам би станал твой защитник!
И въпреки че си осъден вече
и че уронвам моето достойнство
да връщам произнесена присъда,
за теб една отстъпка ще направя:
търговецо, дарявам ти възможност
до вечерта спасение да дириш —
приятели в града ни потърси,
назаем взимай или пък проси,
но сумата сбери да се откупиш,
че инак те очаква вярна смърт.
Води го, тъмничарю!

ТЪМНИЧАРЯТ
Тръгвай с мен!

ЕГЕОН:
Защо ми е таз милост, сам не зная
най-много с малко да отложа края!

ПЪРВИ ТЪРГОВЕЦ
...Та казвайте, че сте от Епидамн,
защото инак ще ви вземат всичко,
Един търговец сиракузки, който
бе заловен и нямаше с какво
да се откупи, днеска ще умре
по залез слънце. Ето ви парите,
които вий ми бяхте поверили.

АНТИФОЛ ОТ СИРАКУЗА:
Носи ги, Дромио, в "Кентавра", гдето
отседнали сме. И ме чакай там.
Понеже има време до обяд,
ще опозная малко този град,
пазара му и нравите във него;
след туй ще хапна и ще си отспя —
усещам се преуморен от пътя.
Вземи и беж!

ДРОМИО ОТ СИРАКУЗА:
Друг чувствал би сърбеж
дословно да ги вземе и побегне!

АНТИФОЛ ОТ СИРАКУЗА:
Добро момче, което много често,
когато тегнат ми тъги и грижи,
ме разведрява с весели шеги.
Какво ще кажете, да се разходим
и да обядваме след туй в "Кентавра"?

ПЪРВИ ТЪРГОВЕЦ
Поканиха ме други, със които
надявам се да сключа едра сделка,
и много съжалявам, но към пет
могъл бих да ви срещна на пазара
и цяла вечер да остана с вас.
Сега ще извинявате, но бързам.

АНТИФОЛ ОТ СИРАКУЗА:
Довиждане! До срещата ни аз
града ще поразгледам без компас.

ПЪРВИ ТЪРГОВЕЦ
Приятно забавление тогава!

АНТИФОЛ ОТ СИРАКУЗА:
Тоз, който пожелава ми забава,
ми пожелава нещо невъзможно —
приличам аз на капката, която
е скочила в морето, уж да дири
там друга капка, а наместо туй,
сама се е загубила във него:
за да намеря своите брат и майка,
самичък аз потънах във безброя
на хората....

Но ето че пристига
рожденният ми ден във плът и кръв
Защо се връщаш тук и толкоз рано?

ДРОМИО ОТ ЕФЕС:
Как рано? Аз пък мисля, че е късно!
Кокошката се развари, прасето
на шиша прегоря, часът удари
дванайсет, а хазяйката — един
...на мен, ей тук! А пламна тя, защото
сте отговяли вън; а пък на нас
да постим допълнително се пада,
за да спасим душата ви от ада!

АНТИФОЛ ОТ СИРАКУЗА:
Не дрънкай, а кажи: онез пари,
които дадох ти, къде ги скри?

ДРОМИО ОТ ЕФЕС:
Кой, оня грош от миналата сряда?
Платих го на седларя, който стегна
юздечката за коня на жена ви.

АНТИФОЛ ОТ СИРАКУЗА:
Сега не съм настроен за шеги!
Парите де са? И не го усуквай!
Как тук, в чужбина, толкоз едра сума
На произвол оставил си, глупако!

ДРОМИО ОТ ЕФЕС:
Шегите, господарю, отложете
до обеда. Не дойдете ли с мен,
за ваште лични дългове жена ви
на рабош моя дирник ще направи!
Аз мисля, че и без слуги нарочни
часовникът на вашия корем
би трябвало към къщи да ви тласка,
ако е верен моя!

АНТИФОЛ ОТ СИРАКУЗА:
Стига казах!
Пази шегите си за друго време!
Къде остави златото те питам!

ДРОМИО ОТ ЕФЕС:
Аз — злато? Не разбирам, господарю!

АНТИФОЛ ОТ СИРАКУЗА:
Негоднико, дали ще чуя как
заръчаното си изпълнил? Чакам!

ДРОМИО ОТ ЕФЕС:
Заръчано ми беше, господарю,
за обед да ви викна у дома ви
във къщата под Феникса, където
жена ви и сестра й ви очакват.

АНТИФОЛ ОТ СИРАКУЗА:
Ей, робе, християнин да не съм
ако не пукна празната ти тиква,
задето продължава да глупее,
когато мен не ми е до шеги!
Хилядата ми марки, питам, где са?

ДРОМИО ОТ ЕФЕС:
Маркирвана е тиквата ми често
от вашата ръка и таз гърбина
хазайката маркирвала е също,
но сбора общ от всичките ви марки
не вярвам да е стигнал до хиляда,
макар че пак не ще ви е приятно
да ви ги върна всичките обратно!

АНТИФОЛ ОТ СИРАКУЗА:
Хазайка? Ти си луд! Каква хазайка!

ДРОМИО ОТ ЕФЕС:
Жена ви! Тази същата, която,
задето закъснявате, се мръщи
и каза ми да ви докарам вкъщи!

АНТИФОЛ ОТ СИРАКУЗА:
А, продължаваш да се гавриш с мен
и след като ти казах да престанеш?
Сега ще видиш ти!

Бие го.

ДРОМИО ОТ ЕФЕС:
Ай, ай, ще гледам!
Щом вие плюете си на ръцете,
то аз пък ще си плюя на петите!

АНТИФОЛ ОТ СИРАКУЗА:
Тоз глупав Дромио се е оставил
да го ограбят! Чувал съм, че тука,
когато им попаднел чужденец,
вълшебници пленя вал и духа му,
мошеници му мамели очите,
магьосници го правели да съхне;
че всяка улица в града гъмжала
от вещици, лъжци и шарлатани.
Ако е тъй, ще тръгна час по-скоро!
А пък сега по-бързо към "Кентавра"!
След този странен разговор не знам
ще си намеря ли парите там!

АДРИАНА:
Тук трябваше да бъдат досега —
ни вест от мъж, ни сянка от слуга!
А пък часът е вече два, Лучиана!

ЛУЧИАНА:
Търговец някой го е задържал
и той останал е на обед с него.
Не се гневи! Да хапнем с тебе двете!
Съпругът уж е цар на свойта воля,
но времето и нему заповядва
кога да тръгва или да се връща.
Затуй търпение, ти казвам, сестро!

АДРИАНА:
Защо навън да ходи все мъжът?

ЛУЧИАНА:
Защото вън делата го държат!

АДРИАНА:
Пък аз, като изляза вън, ругае!

ЛУЧИАНА:
Ще го търпиш — той твоята юзда е!

АДРИАНА:
С юзда се управлява само конят!

ЛУЧИАНА:
А разюзданите с камшик се гонят!
В небето, по земята, под водата
навред предели има свободата
и женските при всички божи твари
покорни са пред своите мъжкари.
На нашите мъже пък естеството
стои далеч над тяхното, защото
човекът, ум и дух получил в дар,
създаден е да бъде господар,
за своя гордост и за божа слава,
над всичко, дето хвърка, ходи, плава —
а ний на тез мъже сме крехки самки
и трябва да сме волни... в техни рамки!

АДРИАНА:
Какво тогава твоя милост чака?

ЛУЧИАНА:
Боя се от несгодите на брака.

АДРИАНА:
Но инак би търпяла мъжки гнет?

ЛУЧИАНА:
Щом любя, ще привиквам отнапред.

АДРИАНА:
А почне ли съпругът ти да кръшка?

ЛУЧИАНА:
Ще чакам кротко ласката му мъжка.

АДРИАНА:
Добър съвет, но неизползван, жалко!
На чужди гръб са сто тояги малко.
Когато някого бедата бие,
"Недей да плачеш!" — казваме му ние,
а струпа ли се злото върху нас,
сами ревем със сълзи и на глас.
Търпение ми препоръчваш ти,
понеже лош съпруг не те гнети,
но нека теб налегне мойта мъка,
ще спомниш свойта лека препоръка!

ЛУЧИАНА:
Добре, но първо трябва ми съпруг...
Мъжът ти иде — ей го роба тук!

АДРИАНА:
Намери ли мъжа ми? Где е той?

ДРОМИО ОТ ЕФЕС:
Намерих си белята. Тук е. Ей я!

АДРИАНА:
Извика ли го? Каза ли ти нещо?

ДРОМИО ОТ ЕФЕС:
Да, каза и във двете ми уши,
но толкоз силно, че ме оглуши!

АДРИАНА:
Да беше искал да ти го повтори!

ДРОМИО ОТ ЕФЕС:
А, той ми го повтори толкоз пъти,
че мозъкът от туй ми се размъти!

АДРИАНА:
Ще дойде или не? Това кажи!
Май пет пари не дава за жена си!

ДРОМИО ОТ ЕФЕС:
Жена ли? Той ме взе и наруга!

АДРИАНА:
Той взел те на рога? Рогат мъжът ми?

ДРОМИО ОТ ЕФЕС:
Това не зная, но ругае страшно!
Съвсем е луд! Аз викам да се връща,
той иска някакви хиляда марки!
"Обяд е!" — викам му. "Парите!" — вика.
"Елате!" — викам му. "Парите!" — вика.
"Часът е..." — викам му. "Парите!" — вика.
"Прасето..." — викам му. "Парите!" — вика.
"Жена ви..." — викам. "Майната й!" — вика. —
"Каква жена? Не я познавам даже!"

АДРИАНА:
Кой каза тъй?

ДРОМИО ОТ ЕФЕС:
Той каза тъй! И още:
"Аз — вика, — нямам ни жена, ни дом!"
И туй не ми го вля в ума полека,
а взе, че ми го трупна наведнаж
върху гърбината — със други думи,
опуха ме по всички правила!

АДРИАНА:
Върви, върви и доведи го тук!

ДРОМИО ОТ ЕФЕС:
За днес му ядох тежкия юмрук.
Пратете, моля ви се, някой друг!

АДРИАНА:
Върви и ми докарай моя мъж,
че ще ти пукна тиквата надлъж!

ДРОМИО ОТ ЕФЕС:
А пък мъжът ви, както удря яко,
ще ми я пукне втори път напряко —
така че ще ме кръстите добре!

АДРИАНА:
Прави, дърдорко, както заповядах!

ДРОМИО ОТ ЕФЕС:
Нима тъй кръгъл съм като глупак,
та двама вий подритвате ме с крак?
Ако съм топка, искам да предложа
поне да ме зашиете във кожа!

ЛУЧИАНА:
Пфу, този гняв съвсем не ти прилича!

АДРИАНА:
Да, той по разни фусти ще ми тича,
докато аз сама ще чакам с дни!
Без кръв ако са моите страни,
не съм ли все заради него бледа?
Досадна му е моята беседа —
а как човек да бъде духовит,
като го слушат с образ от гранит?
По разни модни рокли се влече —
защо не вземе мен да облече?
Къде е този недостатък мой,
за който да не е виновен той?
Един-единствен негов поглед мил
набързо моя чар би възкресил,
но той ломи плета като елен,
за да пасе в леса, далеч от мен!

ЛУЧИАНА:
Пъди тез мисли! Не бъди ревнива!

АДРИАНА:
А как търпят се грубости такива?
Във този миг на друга вятър прави —
ако не беше тъй, защо се бави?
Една верижка бе ми обещал,
но, вярвай, нямаше да ми е жал,
че я забравя, ако виждам само,
че не забравя нещо по-голямо!
И накитът, най-скъпо украсен,
престава да е хубав някой ден;
цененото за трайността си злато
и то накрай изтърква се, когато
се пипа много. Ах, мъжът не бива
с поквара своя блясък да убива,
о, Антифоле! Но какво да правя?
Понеже, все едно, не му се нравя,
плачът ми нека ме дозагрози
и да умра, удавена в сълзи!

ЛУЧИАНА:
От женска ревност, боже, упази!

АНТИФОЛ ОТ СИРАКУЗА:
Оказа се, че Дромио е скътал
на сигурно парите ми в "Кентавра"
и тръгнал да ме дири. Чудно нещо,
по моите сметки и по туй, което
хазаинът ми каза, няма как
да съм се срещнал с него на пазара!
Ха, ей го тук!

Е, как сме, ваша милост?
Смехът дали ви мина, или още
гърбината сърби ви за пердах?
Не знаеш за "Кентавра", а? Не помниш
да съм ти давал марки? А жена ми
ме викала за обед, тъй ли беше?
И съм живял под феникса? Бе теб
какво ти беше хрумнало тогава?

ДРОМИО ОТ СИРАКУЗА:
Защо? Какво? Кога съм казвал тъй?

АНТИФОЛ ОТ СИРАКУЗА:
Сега! Тук точно! Няма четвърт час!

ДРОМИО ОТ СИРАКУЗА:
Не съм ви виждал, откогато вие
ме пратихте с парите към "Кентавра"!

АНТИФОЛ ОТ СИРАКУЗА:
Негоднико, ей тука ти отрече
да си ги взел и дълго ми разправя
за някакви си гозби, дом, съпруга —
с последствия, които помниш, вярвам!

ДРОМИО ОТ СИРАКУЗА:
Добре е, господарю, че сте весел,
но не разбирам вашата шега.

АНТИФОЛ ОТ СИРАКУЗА:
А, значи, тъй? Ще ти платя тогава!
На, дръж това! Вземи в прибавка туй!

Бие го.

ДРОМИО ОТ СИРАКУЗА:
Достатъчно е! Капарото стига!
И после, за какво ми го броите?

АНТИФОЛ ОТ СИРАКУЗА:
Понеже често се шегувам с теб,
ти, робе, ми се качваш на главата
и ми досаждаш, ето за какво!
Мушиците, щом слънцето се смее,
да си бръмчат, но в облак щом се мръщи,
да се завират в дупките си! Ясно?
Преди да се шегуваш, проверявай
дали съм в настроение, че инак
ей тъй ще те почеша по тила,
задето ти е толкоз твърд ината!

ДРОМИО ОТ СИРАКУЗА:
Твърдината ми, господарю, не заслужава да бъде така бомбардирана нито в тил, нито фронтално! Ще ми я разрушите и ще трябва мозъка таквозинка да си го изгребвам по плочите! Моля ви, защо ме биете?

АНТИФОЛ ОТ СИРАКУЗА:
Не знаеш ли защо?

ДРОМИО ОТ СИРАКУЗА:
Знам само, че ям бой!

АНТИФОЛ ОТ СИРАКУЗА:
И питаш защо!

ДРОМИО ОТ СИРАКУЗА:
Да, господарю! Защо? Отде накъде?

АНТИФОЛ ОТ СИРАКУЗА:
"Защо" те бия, вярвам, го съзнаваш,
а пък "отде" и "накъде" го чувстваш!

ДРОМИО ОТ СИРАКУЗА:
Боже, колко е зле човек бой да яде,
без да знае "защо", ни "отде накъде"!
Благодаря за подаръка, господарю!

АНТИФОЛ ОТ СИРАКУЗА:
За какъв подарък?

ДРОМИО ОТ СИРАКУЗА:
Ами този — дадохте ми нещо за нищо!

АНТИФОЛ ОТ СИРАКУЗА:
Бъди спокоен, друг път ще ти дам пък нищо за нещо! Я кажи, не е ли време за обяд?

ДРОМИО ОТ СИРАКУЗА:
Не още, господарю. С говеждото трябва да се направи това, което току-що се случи с мене.

АНТИФОЛ ОТ СИРАКУЗА:
Тоест?

ДРОМИО ОТ СИРАКУЗА:
Да се накисне и да се очука.

АНТИФОЛ ОТ СИРАКУЗА:
Ясно. Значи е сухо и жилаво като тебе.

ДРОМИО ОТ СИРАКУЗА:
Точно тъй, господарю! И бих ви посъветвал да не го ядете.

АНТИФОЛ ОТ СИРАКУЗА:
Защо?

ДРОМИО ОТ СИРАКУЗА:
Защото ще станете от него избухлив и не стига че веднъж се накиснах, но току-виж, и втори път ме очукате!

АНТИФОЛ ОТ СИРАКУЗА:
Стига, казах! Знай да се шегуваш на място. За всяко нещо си има време.

ДРОМИО ОТ СИРАКУЗА:
Готов съм да ви опровергая, докато не сте станали избухлив.

АНТИФОЛ ОТ СИРАКУЗА:
Как например?

ДРОМИО ОТ СИРАКУЗА:
С пример, по-блестящ от лъскавата тиква на Времето.

АНТИФОЛ ОТ СИРАКУЗА:
Да го чуем този пример!

ДРОМИО ОТ СИРАКУЗА:
Който страда от косопад, например, няма време да си върне косата.

АНТИФОЛ ОТ СИРАКУЗА:
Аз пък съм чувал, че за това има средства.

ДРОМИО ОТ СИРАКУЗА:
Ако човек има средства да си купи перука...

АНТИФОЛ ОТ СИРАКУЗА:
А защо този старик Време е към нас такъв скъперник на косми, когато ги има тъй много в природата?

ДРОМИО ОТ СИРАКУЗА:
Защото ги раздава главно на животните. На човека, каквото му взема от косата, дава му го в ум.

АНТИФОЛ ОТ СИРАКУЗА:
Но има мнозина, на които косата им е повече от ума.

ДРОМИО ОТ СИРАКУЗА:
Да, но те пък често си я скубят сами.

АНТИФОЛ ОТ СИРАКУЗА:
Защо?

ДРОМИО ОТ СИРАКУЗА:
Ами и аз им се чудя!

АНТИФОЛ ОТ СИРАКУЗА:
Как и ти?

ДРОМИО ОТ СИРАКУЗА:
Така, по две причини.

АНТИФОЛ ОТ СИРАКУЗА:
Кажи ги, де!

ДРОМИО ОТ СИРАКУЗА:
Първата е, че е трябвало навреме да си опичат ума по оная част, та да не си скубят косата после; а втората е, че щом веднъж са сбъркали, няма смисъл да си я скубят, защото тя сама ще им окапе. И все пак и те са имали право.

АНТИФОЛ ОТ СИРАКУЗА:
Защо?

ДРОМИО ОТ СИРАКУЗА:
Пак по две причини, и то здрави.

АНТИФОЛ ОТ СИРАКУЗА:
То пък едно здраве!

ДРОМИО ОТ СИРАКУЗА:
Искам да кажа, явни.

АНТИФОЛ ОТ СИРАКУЗА:
Ех, че явни!

ДРОМИО ОТ СИРАКУЗА:
Добре — сигурни.

АНТИФОЛ ОТ СИРАКУЗА:
И кои са те?

ДРОМИО ОТ СИРАКУЗА:
Първо, че после човек пести от подстригване, и, второ, че не му падат косми в яденето.

АНТИФОЛ ОТ СИРАКУЗА:
Добре, но ти трябваше да ми докажеш, че не за всяко нещо си има време.

ДРОМИО ОТ СИРАКУЗА:
И го доказах: човек няма време да си върне косата, когато му е окапала.

АНТИФОЛ ОТ СИРАКУЗА:
Но не ми обясни защо точно няма време.

ДРОМИО ОТ СИРАКУЗА:
Сега ще го направя. Работата е, че Времето, докато свят светува, ще коси с косата си косите на хората, защото само е без коса и се коси, че те не са лиси като него!

АНТИФОЛ ОТ СИРАКУЗА:
Знаех си, че ще ме залисаш с глупости!... Чакай, кой ни маха там?

АДРИАНА:
Да, Антифоле, гледай ме студено!
Знам, друга нежността ти е привлякла,
не ти е нужна вече Адриана!
А някога през час ми се кълнеше,
че няма хубав лик за твоя поглед,
че няма допир мек за твоите пръсти,
че няма мила реч за твоя слух,
че няма сладък хляб за твоя вкус,
освен когато аз те гледам, милвам,
беседвам с теб и ястия ти готвя!
Как стана, о, съпруже мой, как стана,
та тъй от себе си се отчужди;
да, да, от себе си, защото аз съм
преплетена, неотделима част
от теб, и то във най-доброто твое.
Не се дели, съпруже мой, от мене,
защото туй е невъзможно, както
да капнеш капка в бездната пенлива
и след това оттам да я извадиш
несмесена, без липса, ни прибавка!
О, как дълбоко би те наранило,
да би узнал, че съм била развратна,
че тази плът, на тебе посветена,
от блудството била е осквернена!
Да беше тъй, не би ли ме отритнал
и плюл по мене в ярост, и одрал
челото ми, жигосано с клеймото
на улична жена, и с гняв изтръгнал
халката от неверния ми пръст,
за да я смачкаш и разчупиш ядно
с тържествените думи на развода?
Да, би го сторил! Е, тогаз стори го!
Петното на покварата е в мене,
кръвта ми е отровена от похот,
защото, ако с тебе сме едно
и ти ме мамиш, твоята зараза
проникнала е в мене и ме прави
развратница!... Или бъди ми верен,
та двама да вървим до сетен ден,
аз — непорочна, ти — неопетнен!

АНТИФОЛ ОТ СИРАКУЗА:
Ако на мен говорите, аз нямам
честта да се познавам с вас, госпожо.
В Ефес пристигнах току-що и чужд съм
за този град, тъй както за речта ви,
в която, колкото да се старах,
ей богу, нито дума не разбрах.

ЛУЧИАНА:
Как много сте се променили, зетко!
Така да се глумите над сестра ми!
Тя прати Дромио да ви извика...

АНТИФОЛ ОТ СИРАКУЗА:
Как? Дромио?

ДРОМИО ОТ СИРАКУЗА:
Мен?

АДРИАНА:
Теб! И ти ни каза,
че господарят ти те бил набил
и за жена и дом не щял да знае!

АНТИФОЛ ОТ СИРАКУЗА:
Говорил ли си, драги, с тази дама
и ако да, какво целите двама?

ДРОМИО ОТ СИРАКУЗА:
Аз, господарю? Първи път я виждам!

АНТИФОЛ ОТ СИРАКУЗА:
Обеснико, лъготиш! На пазара
не ми ли ти предаде нейни думи?

ДРОМИО ОТ СИРАКУЗА:
В живота си не съм говорил с нея!

АНТИФОЛ ОТ СИРАКУЗА:
А откъде ни знае имената?
Навярно има ясновидски дар?

АДРИАНА:
Не прави чест на моя господар
във глупава комедия такава
слугите срещу мен да подстрекава!
И тъй скърбя, че ми обръщаш гръб,
не удвоявай тази моя скръб
с презрението си! Ах, тоз ръкав
недей отдръпва! Ти си брястът здрав,
аз — немощна лоза, снага извила,
от твойта мощ за да получи сила;
а виж, кои семейството ни тровят?
Орлови нокти, мъх, безплоден повет,
засмукали те във прегръдка глуха,
за да цъфтят от твоята разруха!

АНТИФОЛ ОТ СИРАКУЗА:
На мен говори! Дявол! Да не съм
съпруга взел пиян или насън?
Или сега сънувам го това?
Тук нещо лъже наште сетива.
Но що е то? Дорде не го разкрия,
ще си мълча сред таз неразбория!

ЛУЧИАНА:
Ти бягай вкъщи! Масата сложете!

ДРОМИО ОТ СИРАКУЗА:
О, господи, прости ми греховете!
Далеч от мен! Махни се, сатана!
Това е караконджовска страна
и туй са — сигурен съм — два вампира!
Човек не бива да им се опира,
защото могат, ако се ядосат,
да го нащипят и таласъмосат!

ЛУЧИАНА:
Хей, Дромио, какво там дрънкаш, мърдай!
Ти, бавен охлюв, плужек, червей, търтей!

ДРОМИО ОТ СИРАКУЗА:
Я вижте ме, не съм ли променен?

АНТИФОЛ ОТ СИРАКУЗА:
Отвътре сигур. Същото е с мен!

ДРОМИО ОТ СИРАКУЗА:
Не, външно друг съм!

АНТИФОЛ ОТ СИРАКУЗА:
Същ си бе, човек!

ДРОМИО ОТ СИРАКУЗА:
Направиха ме тези на шебек!

ЛУЧИАНА:
По-скоро на магаре!

ДРОМИО ОТ СИРАКУЗА:
Ами да —
тя как веднага кой съм отгада?
И аз да я позная тогава бих могъл,
ако не бях получил магарешки акъл!

АДРИАНА:
Достатъчно! Не, аз не съм дете
да им подсмърчам тук, докато те
на смях ме взимат!... Антифоле мой,
да тръгваме!... А ти, на входа стой!...
О, скъпи ми, сред гозби и вина
ще ти простя за не една вина...
Ти, Дромио, щом дирят господаря,
ще казваш, че обядва на пазаря.
И гледай някой да не си пострада!

АНТИФОЛ ОТ СИРАКУЗА:
Къде съм? На земята? В рая? В ада?
Насън? Наяве? Здрав или пък луд?
Изобщо кой съм? Целия съм в смут!
Ще казвам туй, което казват те,
пък нека става там, каквото ще!

ДРОМИО ОТ СИРАКУЗА:
Та аз отвън да пазя вас двамина?

АНТИФОЛ ОТ СИРАКУЗА:
И то добре, че яка ти гърби на!

ЛУЧИАНА:
Побързай, зетко! Гозбата изстина!

АНТИФОЛ ОТ ЕФЕС:
Простете майстор Анджело, понеже
жена ми мрънка, като закъснея,
пред нея потвърдете, че съм бил
в дюкяна ви за златната верижка,
която утре ще й донесете.
Но този роб нахално настоява,
че бил ме срещнал ужким на пазара
и че дори аз бил съм го пердашил
заради някакви хиляда марки,
отричайки се от жена и дом.
Какво дърдориш бе, пияна твар!
Какви са тези врели-некипели?

ДРОМИО ОТ ЕФЕС:
Разправяйте си вие — аз свойто си го знам
и мога, ако трябва, и документ да дам.
Да беше лист гърбът ми, а пък мастило — боят,
самичък бихте казал: "Да, почеркът е моят."

АНТИФОЛ ОТ ЕФЕС:
Ах ти, магаре недно!

ДРОМИО ОТ ЕФЕС:
Ха, да, магаре бедно,
което да се бие вий смятате за редно.

Настрани.

Но мисля, че едва ли щях толкоз да се мъча,
веднъж ако ми бяхте опитали от къча!

АНТИФОЛ ОТ ЕФЕС:
Мой драги Балтазаре, недейте тъй се мръщи.
Ще бъде по вкуса ви гощавката във къщи.

БАЛТАЗАР
Любезността е важна — вред гозбите са същи.

АНТИФОЛ ОТ ЕФЕС:
О, не! На гола маса не могат ви нахрани
и петдесет чинии с любезности отбрани!

БАЛТАЗАР
И грубиянът може да нагости чудесно!

АНТИФОЛ ОТ ЕФЕС:
Но да гощаваш с думи е все таки по-лесно!

БАЛТАЗАР
Не, пир е туй, което край гозбите се казва!

АНТИФОЛ ОТ ЕФЕС:
При домакин-скъперник и гостенин със язва!
Не знам дали обядът у нас ще ви насити,
но моят дом ви среща с обятия открити...
Затворено, когато си идва господарят?
Я, Дромио, викни им веднага да отварят!

ДРОМИО ОТ ЕФЕС:
Цедилия, Розина, Мария, Джени, Мод!

ДРОМИО ОТ СИРАКУЗА:
Кютук и половина! Глупак! Дръвник! Идиот!
Я махай се от входа! Кой тука те докара
на градските бардаци да правиш инвентара!

ДРОМИО ОТ ЕФЕС:
Я, нов вратар са взели! Ти кой си бе, селяко?

ДРОМИО ОТ СИРАКУЗА:
Тоз, който ей сегинка ще те натупа яко!

ДРОМИО ОТ ЕФЕС:
Хазаинът е вънка! Отваряй, кучи сине!

ДРОМИО ОТ СИРАКУЗА:
Тогаз да си отива, че може да настине!

АНТИФОЛ ОТ ЕФЕС:
Кой там отвътре дрънка? Я бърже отворете!

ДРОМИО ОТ СИРАКУЗА:
Защо да ви отварям, вий първо обяснете!

АНТИФОЛ ОТ ЕФЕС:
За обед бе, говедо! За обед бе, глупак!

ДРОМИО ОТ СИРАКУЗА:
За днес е вече късно. Елате утре пак!

АНТИФОЛ ОТ ЕФЕС:
Бе кой нахалник дързък пред моя дом държи ме?

ДРОМИО ОТ СИРАКУЗА:
Вратарят му — по служба — и Дромио — по име!

ДРОМИО ОТ ЕФЕС:
Разбойнико, туй име и този пост са мои —
с едното сбирах присмех, а с другото — побои.
Да беше ги откраднал от тази сутрин, драги,
с тях вече би отнесъл една торба тояги!

ЛЮС:
Кой вдига шум?

ДРОМИО ОТ ЕФЕС:
Люс, бъчво! Люс, тлъсто! Отвори!

ЛЮС:
Веднага, но ще трябва да чакаш до зори!

ДРОМИО ОТ ЕФЕС:
Да знаеш какво нещо съм хванал във ръка?

ЛЮС:
Каквото да си хванал, подръж си го така!

ДРОМИО ОТ СИРАКУЗА:
Отлично, Люс — понеже разбрах те, че си Люс!
Чудесно му го каза и получаваш плюс!

АНТИФОЛ ОТ ЕФЕС:
Ах, ти, мръсницо лойна! Ах, кухненска мадама,
дали ще ми отвориш?

ЛЮС:
Нали ти казах...

ДРОМИО ОТ СИРАКУЗА:
...Няма!

ДРОМИО ОТ ЕФЕС:
Елате, господарю, да понатиснем двама!

АНТИФОЛ ОТ ЕФЕС:
Отваряй ма, пачавро!

ЛЮС:
Как не!

ДРОМИО ОТ ЕФЕС:
Ха тъй! С юмрука!

ЛЮС:
Боли го много бука!

АНТИФОЛ ОТ ЕФЕС:
Мръснико, ти стой тука,
ще ти покажа скоро кого ще го боли!

ЛЮС:
А в пранги да те стегнат, приятно е, нали?

Появява се Адриана, скрита за Антйфол от Ефес и другите с него.

АДРИАНА:
Каква е тази глъчка? Кой вдига толкоз врява?

ДРОМИО ОТ СИРАКУЗА:
Изглежда, че не липсват безделници тъдява!

АНТИФОЛ ОТ ЕФЕС:
Жена! Къде се маеш?... Сега ще им покажа!

АДРИАНА:
Жена ти ли? Безделник! Я, сбирай си багажа!

ДРОМИО ОТ ЕФЕС:
О, щом на господаря такъв позор се случи,
то мен ще ме натикат направо в задник кучи!

АНДЖЕЛО:
А спорим за любезност и за храната вкусна?

БАЛТАЗАР
Когато госпожата изобщо не ни пусна!

ДРОМИО ОТ ЕФЕС:
Туй всичко, господарю, ужасно ви излага —
поканили сме гости, а ги държим на прага!

АНТИФОЛ ОТ ЕФЕС:
Е, да, но сам усещаш, че вятърът студен е.

ДРОМИО ОТ ЕФЕС:
Студен е! А да бяхте облечен като мене?
Как може мъж, когото обяд на топло чака,
така да се остави, отвън да зъботрака!

АНТИФОЛ ОТ ЕФЕС:
Така е! Дай ми нещо, да счупя тез врати!

ДРОМИО ОТ СИРАКУЗА:
Главата ще ти счупя, тогаз ще видиш ти!

ДРОМИО ОТ ЕФЕС:
Чупи език — след малко ще ти го залепят!

ДРОМИО ОТ СИРАКУЗА:
А ти оттук чупи се! Поемай! Прав ти път!

ДРОМИО ОТ ЕФЕС:
Той, пътят ни, е тука! Мръсник, отваряй бърже!

ДРОМИО ОТ СИРАКУЗА:
Когато колът цъфне и плод гредата върже!

АНТИФОЛ ОТ ЕФЕС:
Донес ми кол, ти казвам!

ДРОМИО ОТ ЕФЕС:
Веднага!... И тогаз
за тебе ще настъпи предреченият час:
ний двамата със кола щом цъфнем зад вратата,
ти пръв плодът ще бъдеш, завързал на гредата!

АНТИФОЛ ОТ ЕФЕС:
Бе кол ли, лост ли, давай го насам!

БАЛТАЗАР
Приятелю, гнева си овладейте!
Недейте тъй! По този начин вие
самичък обявявате война
на почитта, с която обкръжен сте,
и правите съмнения да никнат
в честта неопетнена на жена ви!
Не бързайте: и трезвият й разум,
и скромният й нрав, и възрастта й
свидетелстват, че тука има тайна,
която, щом до края се разкрие,
ще обясни защо днес бяхте вие
посрещнат със залостени врати.
Послушайте ме — нека да похапнем
при "Тигъра", а после се върнете
и без кавги узнайте от жена си
подбудите на странния й прием;
защото, ако вие настоите
да влезете със взлом във своя дом
посред бял ден, ще плъпнат из града ни
сплетни от тези, дето послесмъртно
във гроба ви ще влязат да живеят,
а знайте: клеветата се множи
чрез нови поколения лъжи
и наемателка е тя такава,
че дето се намести, там остава!

АНТИФОЛ ОТ ЕФЕС:
Склонихте ме. Ще тръгна с вас. И даже,
макар невесело да съм настроен,
ще бъда весел, честна дума давам!
Едно девойче палаво познавам,
схватливо, мило, със език игрив,
и нищо ако нямате против,
при него ще ви заведа да хапнем.
Жена ми — честно слово, без причина —
за него постоянно ме упреква.
Да, там ще идем!... Анджело, вий вижте,
ако верижката ви е готова,
донесте я в дома под "Таралежа" —
тя там живее. Ще я дам на нея,
за да ядосам със това жена си.
Като не щат да ни отворят тука,
на друго място трябва да се чука!

АНДЖЕЛО:
Добра шега. Ще ви я донеса.

АНТИФОЛ ОТ ЕФЕС:
Дано не ми излезе през носа!

ЛУЧИАНА:
Как може, зетко, толкоз ранен скреж
сърдечния ви кълн да изненада?
Нима ще рухне още във строеж
на любовта ви хубавата сграда?
Ако сте взел сестра ми за пари,
платете й за тях сърдечно мито,
и ако страст към друга ви гори,
то срещайте се с нея по на скрито!
Когато погледът ви издаде,
с език веднага всичко замажете —
да крият своя срам кога, къде
било е толкоз трудно за мъжете?
Под образ благ, с държане на светец
покривайте си тайните провали!
Мишкувайте, но тихо! Кой крадец
обича със успехи да се хвали?
О, двоен грях: за тайното легло
мъжът във къщи явно да говори!
Без първи срам ако не е могло,
жена си не срамете с този втори!
Лъжете ни! Затуй сме и жени.
Какво по-скромно от молба такава:
щом дали сте ръката си встрани,
поне да ви докосваме ръкава!
Върнете се при моята сестра
и с нежни имена я назовете —
преструвката лъжа е, но добра,
спокойствие щом носи в домовете!

АНТИФОЛ ОТ СИРАКУЗА:
Коя сте вий, красавице, не знам,
отде ме знаете, недоумявам,
но явно е, че пратена сте нам
от небеса, които не познавам!
О, научете земния си раб,
какво да мисли и какво да прави,
та с разума си грешен, плитък, слаб
да вникне в лабиринта на речта ви!
Къде ме води тя и за какво?
Ако дарена сте с неземна сила,
от мен сторете друго същество
и ще ви слушам аз, девицо мила!
Но ако аз съм аз, то знам тогаз,
че вашата сестра жена не ми е,
че нямам дълг към нея, а към вас,
защото моя ум пленихте вие!
Сирено дивна, не, не ме мами
в сълзите на сестра ти да се давя!
Към теб, към теб от твърдите земи
със радост мореходът се отправя,
за да потъне в сребърната глъб
посред въртоп от къдрици-талази,
узнал със вик на щастие и скръб,
че няма смърт, по-хубава от тази!

ЛУЧИАНА:
Какво? Какво? Та вий сте полудял!

АНТИФОЛ ОТ СИРАКУЗА:
Не, бях "полу", мой дял, но с теб съм цял!

ЛУЧИАНА:
Грешат, изглежда, вашите очи!

АНТИФОЛ ОТ СИРАКУЗА:
Слепят ги, слънце, твоите лъчи!

ЛУЧИАНА:
Където трябва гледайте, не в мен!

АНТИФОЛ ОТ СИРАКУЗА:
И, значи, в мрак да тъна нощ и ден?

ЛУЧИАНА:
Сестра ми — мрак?

АНТИФОЛ ОТ СИРАКУЗА:
А пък сестра й — зрак!
Недей ме дръж далеч от своя праг!

ЛУЧИАНА:
Но вий сте мъж на моята сестра!

АНТИФОЛ ОТ СИРАКУЗА:
Не, твой съм аз! О, ядка най-добра
от мен самия, неразривна част
от тез очи, от туй сърце във страст,
храна за мен, небе за мен, което
единствено аз искам от небето!

ЛУЧИАНА:
Тез пориви, ако не са измами,
би трябвало да бъдат за сестра ми!

АНТИФОЛ ОТ СИРАКУЗА:
Тогаз бъди сестра си! Все едно,
ти аз си, аз съм ти, в едно звено!
Свободни сме — вземи ме за съпруг!

ЛУЧИАНА:
Ще доведа сестра си. Стойте тук!

АНТИФОЛ ОТ СИРАКУЗА:
Хей, Дромио! Къде си хукнал?

ДРОМИО ОТ СИРАКУЗА:
Познавате ли ме, господарю? Кажете, аз Дромио ли съм? Аз ли съм вашият роб? Аз "аз" ли съм?

АНТИФОЛ ОТ СИРАКУЗА:
Ти си Дромио. Ти си моят роб. Ти си "ти".

ДРОМИО ОТ СИРАКУЗА:
Не може да бъде! Аз съм магаре! Аз съм заробен от жена! Аз не съм "аз"!

АНТИФОЛ ОТ СИРАКУЗА:
Как "заробен"? Как не си ти?

ДРОМИО ОТ СИРАКУЗА:
Така! Не съм аз и съм извън себе си от това, че не съм аз! Тя ме извади от кожата. Предявява права над мен и със своите апетити ме гони по петите!

АНТИФОЛ ОТ СИРАКУЗА:
Какви права над теб?

ДРОМИО ОТ СИРАКУЗА:
Такива, каквито вие имате над коня си! Тя иска да ме има просто като животно, искам да кажа, не че мен ме иска за животно, ами че сама ме иска животински!

АНТИФОЛ ОТ СИРАКУЗА:
Коя е тя?

ДРОМИО ОТ СИРАКУЗА:
Една много уважавана дама, защото, който й види размерите, сваля шапка и казва: "Моите уважения!" Тлъста мръвка ви казвам, само че пред тази мръвка аз съм мравка!

АНТИФОЛ ОТ СИРАКУЗА:
Хайде бе!

ДРОМИО ОТ СИРАКУЗА:
Ами да! Работата е съвсем дебела, защото тя е готвачка на дома и е тъй натъпкана с лой, че за нищо друго не я бива, освен да си излея свещ от нея и да се измъкна тайно при собствената й светлина! Гарантирам ви, че с маста от дрипите й човек може да се грее цяла зима в Полша! Ако доживее до Страшния съд, тя ще гори поне седмица, след като угасне целият род человечески!

АНТИФОЛ ОТ СИРАКУЗА:
Какъв й е цветът на кожата?

ДРОМИО ОТ СИРАКУЗА:
Черна е като обувката ми, само че не е толкоз чиста. Защото тя така се поти в лицето, че ако тръгнеш по него, можеш да затънеш до глезен!

АНТИФОЛ ОТ СИРАКУЗА:
Това с малко вода се оправя!

ДРОМИО ОТ СИРАКУЗА:
Ами! Такава си е по природа! Нея и потоп не може да я измие!

АНТИФОЛ ОТ СИРАКУЗА:
А как се казва?

ДРОМИО ОТ СИРАКУЗА:
Люс е на име — гръд като виме! А пък от ханш до ханш има цял Ламанш!

АНТИФОЛ ОТ СИРАКУЗА:
Значи е доста широчка!

ДРОМИО ОТ СИРАКУЗА:
Колкото и височка! Валчеста е като земното кълбо! И по нея могат да се намерят всичките страни!

АНТИФОЛ ОТ СИРАКУЗА:
Тогава къде е нейната Ирландия?

ДРОМИО ОТ СИРАКУЗА:
На дирландията й, господарю! По калта си личи!

АНТИФОЛ ОТ СИРАКУЗА:
А Шотландия?

ДРОМИО ОТ СИРАКУЗА:
Тази грапава земя? По дланите й!

АНТИФОЛ ОТ СИРАКУЗА:
А Франция тогава къде е?

ДРОМИО ОТ СИРАКУЗА:
Където е болестта й, господарю. На челото, което се е надигнало срещу косата й и иска да си разшири плешивата територия за нейна сметка.

АНТИФОЛ ОТ СИРАКУЗА:
А къде е Англия?

ДРОМИО ОТ СИРАКУЗА:
Дирих по нея бели зъбери, но тя няма в устата си ни зъбер, ни зъб! Тази страна трябва да й се намира на гушата, защото между нея и Франция течаха едни такива солени ръкави!

АНТИФОЛ ОТ СИРАКУЗА:
А Испания?

ДРОМИО ОТ СИРАКУЗА:
Виж, нея не можах да видя, но почувствах горещия й дъх!

АНТИФОЛ ОТ СИРАКУЗА:
А къде са й Америка, Индиите?

ДРОМИО ОТ СИРАКУЗА:
На носа й! Той е целият обсипан с рубини, сапфири, топази, господ да те пази! Тези съкровища просто се надвесват към знойното дихание на Испания, която праща към тях велики армади да пълнят трюмове под ноздрите й!

АНТИФОЛ ОТ СИРАКУЗА:
А Белгия и Холандските низини?

ДРОМИО ОТ СИРАКУЗА:
Толкоз ниско не съм се ровил, господарю. Но това чудовище, тази тлъста вещица изяви претенции върху мен, нарече ме Дромио, закле се, че съм бил сгоден за нея, и така точно описа всичките ми белези — петното на рамото ми, голямата бенка на врата ми, брадавицата под мишницата ми, че аз се уплаших и търтих да бягам като от магьосница! И да не бе душата ми добре въоръжена, на пале би ме сторила, да й въртя ръжена!

АНТИФОЛ ОТ СИРАКУЗА:
Изтичай до пристанището! Стига
следа да има от попътен полъх,
не ще ни свари мракът в таз бърлога!
Ако за път се готви някой кораб,
лети насам — ще бъда на пазара!
Щом тука сме познати на всеки непознат,
с платна или с лопати далеч от този град!

ДРОМИО ОТ СИРАКУЗА:
Ще хукна аз от свойта годеница,
тъй както бяга пътник от стръвница!

АНТИФОЛ ОТ СИРАКУЗА:
Тоз град е пълен само с чародейки
и крайно време е да го напусна!
Оназ, която ме зове съпруг,
не бих я взел за нищо на света,
ала сестра й с чудната си хубост,
чаровен глас, движения омайни,
за малко щеше да ме убеди
да стана сам към себе си изменник.
Но аз уши, сирено, ще запуша,
страстта ми твойта песен да не слуша!

АНДЖЕЛО:
Почтени Антифоле!

АНТИФОЛ ОТ СИРАКУЗА:
Вие кой сте?

АНДЖЕЛО:
Не се сърдете! Ето я, готова!
Забавих се, додето я завърша,
но вече ви я носех в "Таралежа".

АНТИФОЛ ОТ СИРАКУЗА:
Отлично, но какво да правя с нея?

АНДЖЕЛО:
Каквото искате, нали за вас е!

АНТИФОЛ ОТ СИРАКУЗА:
Кога съм я поръчвал?

АНДЖЕЛО:
Не веднъж,
не дваж, не триж, а сто пъти най-малко!
Вървете и зарадвайте жена си —
довечера ще мина за парите.

АНТИФОЛ ОТ СИРАКУЗА:
Вземете ги сега, че току-виж,
останали сте после с пръст в устата!

АНДЖЕЛО:
Шегувате се! Здраве ви желая!

АНТИФОЛ ОТ СИРАКУЗА:
Голяма каша, но едно аз зная:
това, че на земята никой няма
да се откаже от такава яма!
Във този град живеят си благато,
щом тикат ти по улиците злато...
Но где е тоя? Би било добре
да сме от час в откритото море!

ВТОРИ ТЪРГОВЕЦ
Вий знаете, че заема ви дадох
на Петдесетница и оттогава
не съм ви го припомнял, но сега
към Персия ще трябва да отплавам
и тез пари ми трябват. Затова
върнете ми ги незабавно, инак
ще ви предам в ръцете на властта!

АНДЖЕЛО:
Повярвайте ми, точно тази сума
дължи ми Антифол. Една верижка
му връчих току-що; във пет часа
парите си за нея ще получа.
Елате с мен до тях и аз веднага
ще ви платя дълга си до стотинка.

ПРИСТАВЪТ
Спестихте си труда — той сам пристига.

АНТИФОЛ ОТ ЕФЕС:
Додето аз отскоча до златаря,
върви и ми купи едно въже,
та да нашибам хубаво жена си
и нейните помощници, задето
затвориха вратите пред носа ми!
Но ето го златаря! Бягай бързо,
купи въжето и донес го вкъщи!

ДРОМИО ОТ ЕФЕС:
Ще избера едно таквоз въже,
да разберат как пъдят се мъже!

АНТИФОЛ ОТ ЕФЕС:
На майстор да повярваш! Обещахте
верижката да донесете там,
а нито дар видя се, ни златар.
Или боял сте се, че тя ще свърже
по-здраво мене с онова девойче?

АНДЖЕЛО:
Добра шега, но, моля ви се, ето,
това е тук за златото в карати,
това за качеството, а това ПЪК:
за изработката. Понеже сборът
е с три дуката в повече от туй,
което аз дължа на господина,
ще ви замоля да му го платите —
той чака своя дълг, за да отплава!

АНТИФОЛ ОТ ЕФЕС:
В момента нямам толкова пари,
а трябва нещо във града да свърша.
Идете със търговеца във къщи,
верижката предайте на жена ми —
и тя ще ви плати; а вероятно
и аз ще ви заваря у дома.

АНДЖЕЛО:
Тогава поднесете й я сам!

АНТИФОЛ ОТ ЕФЕС:
Не е изключено да се забавя.

АНДЖЕЛО:
Добре тогаз. У вас е тя, нали?

АНТИФОЛ ОТ ЕФЕС:
Защо у мен? У вас е и без нея
не ще получите пари от къщи.

АНДЖЕЛО:
Не, моля, престанете със шегите
и дайте ми я да я отнеса!
И вятърът, и приливът очакват
заемодавеца ми — и така
виновен съм, че толкоз го забавих.

АНТИФОЛ ОТ ЕФЕС:
Вий искате да заличите с него
това, че не дойдохте в "Таралежа",
и вместо аз добре да ви посмъмря,
налитате на крамоли самичък.

ВТОРИ ТЪРГОВЕЦ
По-бързо, моля! Губя скъпо време!

АНДЖЕЛО:
На, вижте само как ме е притиснал!

АНТИФОЛ ОТ ЕФЕС:
Верижката занесте на жена ми
и тя веднага ще ви я плати!

АНДЖЕЛО:
Но вие знаете, че ви я връчих!
Върнете ми я да я занеса
или писмо ми дайте до жена си!

АНТИФОЛ ОТ ЕФЕС:
Аз казах, стига толкоз! Извадете
верижката! Желая да я видя!

ВТОРИ ТЪРГОВЕЦ
Аз нямам време повече да чакам!
Кажете ми дали ще ми платите,
или да искам да го задържат!

АНТИФОЛ ОТ ЕФЕС:
Кой? Аз на вас? Какво да ви платя?

АНДЖЕЛО:
Това, което длъжен сте на мен!

АНТИФОЛ ОТ ЕФЕС:
Защо? За неполучена верижка?

АНДЖЕЛО:
Отлично знаете, че ви я дадох!

АНТИФОЛ ОТ ЕФЕС:
Не сте! И ме обиждате отгоре!

АНДЖЕЛО:
Вий мен обиждате и при това
уронвате търговското ми име!

ВТОРИ ТЪРГОВЕЦ
Ей, пристава, веднага го задръж!

ПРИСТАВЪТ
Задържам ви във името на княза!

АНДЖЕЛО:
Това е тежък удар за честта ми!
Платете ми дълга си или казвам
на пристава да задържи и вас!

АНТИФОЛ ОТ ЕФЕС:
Да плащам неполученото? Не!
Опитай се, безумецо! Кажи му!

АНДЖЕЛО:
Вземи си таксата и го задръж!
Не бих простил на родния си брат
такава страшна публична обида!

ПРИСТАВЪТ
Задържам ви! Сам знаете защо.

АНТИФОЛ ОТ ЕФЕС:
Додето се откупя, ще лежа,
но туй ще ти излезе толкоз скъпо,
че всичко във дюкяна ти, златарю,
едва ще стигне, за да ми платиш!

АНДЖЕЛО:
Закони още има във града ни
и те позора ви ще заклеймят!

ДРОМИО ОТ СИРАКУЗА:
На кея господарю, има кораб
от Епидамн, готов и чакащ само
да се качи стопанинът на борда,
за да отплава! Вече натоварих
багажа ни и купих във прибавка
масло, балсам и нещо за душата.
Попътен вятър духа, всички чакат
единствено стопанина и вас!

АНТИФОЛ ОТ ЕФЕС:
Ти луд ли си? Изглежда вятър духа
в главата ти! Какъв е този кораб,
за който седнал си да бръщолевиш!

ДРОМИО ОТ СИРАКУЗА:
Тоз, който пратихте ме да подиря,
за да отплаваме по-бързо с него!

АНТИФОЛ ОТ ЕФЕС:
Глупако, аз те пратих за въже
и помниш, вярвам, за какво ми беше!

ДРОМИО ОТ СИРАКУЗА:
Вий може би сте мислил за въжето
и затова тъй бързахте за кораб!

АНТИФОЛ ОТ ЕФЕС:
По тоз въпрос ще поговорим друг път
и ще науча твоите уши
да слушат по-внимателно гласа ми!
Сега върви при Адриана бързо,
тоз ключ предай й и кажи, от скрина —
тоз, който е под турското килимче —
да ти даде кесията с дукати.
Кажи й, че погрешно задържан съм
и те ми трябват, за да се откупя!...
Е, приставе, да тръгваме тогаз!

ДРОМИО ОТ СИРАКУЗА:
При Адриана? Значи, дето днеска
обядвахме и дето ме очаква
онази тенджера любвеобилна,
за чийто кръст ръцете ми са къси!
Но службата е служба и — уви! —
слугата, дето кажат, там върви!

АДРИАНА:
Дали наистина или на смях
направи опит да те съблазни?
Какъв бе той? Нахален или плах?
С безкръвни или пламнали страни?
И святкаха ли в неговите взори
пламтящите сърдечни метеори?

ЛУЧИАНА:
"Над мене — каза, — няма тя права!"

АДРИАНА:
Не ми ги дава — прав е във това!

ЛУЧИАНА:
Закле се, че бил тука чужденец!

АДРИАНА:
И прав е пак, макар да е лъжец!

ЛУЧИАНА:
За теб припомних му!

АДРИАНА:
А той? А той?

ЛУЧИАНА:
Той каза, че до гроб ще бъде мой!

АДРИАНА:
С какво опита да те очарова?

ЛУЧИАНА:
С учтивост и внимание такова,
че ако беше честен, аз едва ли...
Той чара и речта ми тъй разхвали!

АДРИАНА:
О, вий сте разговаряли?

ЛУЧИАНА:
Сестричко!

АДРИАНА:
Не се сърди! Езикът иска всичко
да каже на тоз никаквец, на тоз
съсухрен старец, дребен, с пъпчест нос,
прегърбен, сбръчкан, груб и невежлив,
скъперник плиткоумен, тъп и див,
с език на роб и вкус на кочияш,
отвън отблъскващ, а отвътре — дваж!

ЛУЧИАНА:
Че тъй кажи! То всичко в ред било:
кой плаче по загубеното зло?

АДРИАНА:
Е, да, но аз портрет му правя точно
обратен, за пред чуждите очи —
така калугеричката нарочно
далече от гнездото си цвърчи.
Със хулна реч обсипа го езика,
но вътре в мен сърцето ми го вика!

ДРОМИО ОТ СИРАКУЗА:
Кесия! Бързо! В скрина! Тук! На мене!

ЛУЧИАНА:
Защо си се задъхал?

ДРОМИО ОТ СИРАКУЗА:
От търчене!

АДРИАНА:
Къде е господаря ти, кажи!

ДРОМИО ОТ СИРАКУЗА:
Навярно вече в пъкъла лежи!
Един зъл дух, един чер бяс го хвана,
едно сърце, затворено в стомана,
един от тези дяволи, вампири,
пристегнати във кожени мундири,
които дружелюбно потупват те по рамо,
но с тебе се разхождат, ако пред тях си само,
и душат, дебнат, хващат и вкарват без пощада
нещастните длъжници във ад, по-лош от ада.

АДРИАНА:
Какво, какво излиза?

ДРОМИО ОТ СИРАКУЗА:
Че сигур е в пандиза!

АДРИАНА:
Как? Моят мъж в затвора? А по каква причина?

ДРОМИО ОТ СИРАКУЗА:
Такава, в униформа. Парите са във скрина!

АДРИАНА:
Сестрице, донеси ги!

О, тази вест ме смая!
И за какво е длъжен, бих искала да зная!

ДРОМИО ОТ СИРАКУЗА:
За някаква верижка.

АДРИАНА:
За толкоз дребно в съд?

ДРОМИО ОТ СИРАКУЗА:
По-едрата верига за после му гласят!
Звъни, нима не чухте?

АДРИАНА:
Веригата?

ДРОМИО ОТ СИРАКУЗА:
Часът!
Току-що беше два, а чуйте, бие: дин!

АДРИАНА:
Как може: "беше два, а после бий един"?

ДРОМИО ОТ СИРАКУЗА:
Така — във бяг обратен готов е да удари
дори старикът Време, щом срещнат го джандари!

АДРИАНА:
Но времето не е на никого длъжник!

ДРОМИО ОТ СИРАКУЗА:
Напротив, то дължи ни за всеки литнал миг:
като платец фалирал то само обещава,
но никому не връща ни щастие, ни слава,
и няма нищо чудно, че види ли стражар,
назад веднага драсва такъв разбойник стар!

АДРИАНА:
Занес парите, Дромио, веднага
и своя господар освободи!...
Уплаха и утеха, сестро драга,
си дават среща в моите гърди.

АНТИФОЛ ОТ СИРАКУЗА:
Невероятно нещо! Всеки срещнат
ме поздравява и зове на име,
като че ли приятели сме първи:
един пари ми дава, друг ме кани
на гости вкъщи, трети ми изказва
признателност за някакви услуги,
четвърти ми продава със отстъпка!
Един шивач току-що ми показа
коприна, купена за мен нарочно,
и туй не стига, но ми взе и мярка!
Това са призраци! Тоз град, изглежда,
е пълен със лапландски чародейци!

ДРОМИО ОТ СИРАКУЗА:
Господарю, ей ви златото, за което ме пратихте. Къде се дяна оня новоиздокаран Адам?

АНТИФОЛ ОТ СИРАКУЗА:
Какво е това злато? За какъв Адам дрънкаш?

ДРОМИО ОТ СИРАКУЗА:
Не за оня, който пазел рая, а за този, дето варди дранголника; за този, дето е облечен в кожата на гойното теле, заклано за блудния син; за този архангел, който вървеше зад вас и — за разлика от оня, дето измъкна Петра от тъмницата — искаше да натика ваша милост в нея!

АНТИФОЛ ОТ СИРАКУЗА:
Не разбирам за кого говориш!

ДРОМИО ОТ СИРАКУЗА:
Че какво има за разбиране! Питам за този, който се разхожда из улиците в кожен калъф като контрабас и аз се ловя с вас на бас и на контрабас, че отлично ме разбирате! Казвам за този, който дава възможност на уморените да си отдъхнат за известно време; който предлага иа бездомните безплатна квартира с небе на квадратчета; който пей дава да извърши с тоягата си повече подвизи, отколкото най-храбрият мавър е извършвал със своя боздуган!

АНТИФОЛ ОТ СИРАКУЗА:
Но и ти ми досаждаш с глупостите си! Казвай, има ли кораб, готов за отплаване? Ще можем ли да тръгнем скоро?

ДРОМИО ОТ СИРАКУЗА:
Ами нали преди час ви казах, че бързоходният кораб "Веднага" вече вдига котва, но приставът се намеси и вие останахте за тежката гемия "Почакай". Дръжте си кесията със златни ангели-пазители!

АНТИФОЛ ОТ СИРАКУЗА:
И той се е побъркал като мене!
Отвсякъде обгръщат ме заблуди!
Небе, прати ни някой херувим!

ЛЕКАТА ЖЕНА:
Здравейте, мой любезни Антифоле!
Изглежда, сте намерили златаря —
това ли е верижката за мен?

АНТИФОЛ ОТ СИРАКУЗА:
Назад! Далеч от мене, Сатана!

ДРОМИО ОТ СИРАКУЗА:
Ама вие, господарю, я знаете на име?

АНТИФОЛ ОТ СИРАКУЗА:
Това е самият дявол!

ДРОМИО ОТ СИРАКУЗА:
Ами, дявол! Тя е нещо много по-страшно! Това е на дявола майка му, която се е престорила сега на леко момиче: всички моми, щом ги пипнеш, затова викат: "Майко моя!", защото са до една леки като нея и сестри на лукавия! Тези дяволици ни се представят за ангели: ангелите са светли; светлината иде от огъня; огънят пари; ergo, човек може да получи лошо парене от тези добри ангели! Не я оставяйте да припари до вас, господарю!

ЛЕКАТА ЖЕНА:
Вие и слугата ви сте, изглежда, в добро настроение. Ще влезете ли вкъщи да си дохапнете?

ДРОМИО ОТ СИРАКУЗА:
Господарю, ако ви е сготвила супа, имате ли подходяща лъжица?

АНТИФОЛ ОТ СИРАКУЗА:
Каква подходяща, Дромио?

ДРОМИО ОТ СИРАКУЗА:
Дълга, каква! Нали казват: "Ядеш ли с дявола, готви дълга лъжица!"

АНТИФОЛ ОТ СИРАКУЗА:
Назад, зъл дух! Недей ме съблазнява!
Ти вещица си като всички тука,
заклинам те, отивай си! Назад!

ЛЕКАТА ЖЕНА:
Върнете пръстена ми, който днеска
на обед взехте ми, или за него
ми дайте обещаната верижка,
и тутакси оставям ви на мира!

ДРОМИО ОТ СИРАКУЗА:
Бях чувал, че магьосниците взимат
парче от нокът, косъм, капка кръв,
игла, фуркет, костилка от череша,
но тая тук налита на верижки!
Недейте й я дава! Честна дума,
за гушите ще ни завърже с нея!

ЛЕКАТА ЖЕНА:
Едно от двете трябва да дадете —
не може да ме мамите така!

АНТИФОЛ ОТ СИРАКУЗА:
Махни се, призрак!... Дромио, насам!

ДРОМИО ОТ СИРАКУЗА:
Търсете други балами, мадам!

ЛЕКАТА ЖЕНА:
Не, този Антифол е полудял —
безумните му думи го доказват!
Верижка уж ми обеща и взе
за спомен пръстена ми, който струва
четирисе дуката, а сега
останах без верижка и без пръстен!
Побъркал се е явно. То се вижда
не само от държането му тука,
но и от туй, че — както днес на обед
самичък ми разказа — бил намерил
затворени вратите на дома си:
жена му им е теглила ключа,
навярно зарад неговите буйства.
Но аз какво да сторя? Зная, зная!
У тях ще ида и ще й разкажа,
че в миг на лудост е нахлул във къщи,
изтръгнал пръстена ми и избягал!
Да му простя? Ами! И таз добра!
Четирисе дуката са пара!

АНТИФОЛ ОТ ЕФЕС:
Не бой се, драги, няма да побягна,
ще ти оставя в залог толкоз злато,
за колкото е искът на златаря.
Жена ми днес бе станала накриво
и ще й трябва време да повярва,
че аз съм арестуван тук, в Ефес —
затуй и робът ми го няма още.

А, ето го! Гаранцията иде!...
Донесе ли, каквото ти поръчах?

ДРОМИО ОТ ЕФЕС:
Да, ей го тук! Хем гъвкаво, хем здраво!

АНТИФОЛ ОТ ЕФЕС:
Ами парите?

ДРОМИО ОТ ЕФЕС:
С тях го заплатих!

АНТИФОЛ ОТ ЕФЕС:
Глупак! Въже за петстотин дуката!

ДРОМИО ОТ ЕФЕС:
Ще купя и за толкоз, ако щете!

АНТИФОЛ ОТ ЕФЕС:
Я ти кажи: какво ти бях поръчал?

ДРОМИО ОТ ЕФЕС:
Да купя хубаво въже за бой.

АНТИФОЛ ОТ ЕФЕС:
Да, точно тъй! Сега ще го опитам!

Бие го.

ПРИСТАВЪТ
Моля, бъдете по-търпелив!

ДРОМИО ОТ ЕФЕС:
И таз добра! Аз ям пердаха,
а той вика на него да търпи!

ПРИСТАВЪТ
Ти, сдържай си езика!

ДРОМИО ОТ ЕФЕС:
А той защо не си сдържа ръцете?

АНТИФОЛ ОТ ЕФЕС:
Ах ти, кучи сине! Ах ти, говедо безчувствено!

ДРОМИО ОТ ЕФЕС:
Де да бях безчувствен! Тогава нямаше да чувствам боя!

АНТИФОЛ ОТ ЕФЕС:
Точно тъй! Ти като магаретата само към боя си чувствителен!

ДРОМИО ОТ ЕФЕС:
Ами да! Магаре съм и ушите ми го доказват, защото са ми станали дълги от дърпане! Слугувам му от деня на раждането си досега и за награда съм видял от него само бой и бой! Когато ми е студено — сгрява ме с бой; когато ми е горещо — разхлажда ме с бой; буди ме пак с бой, когато спя; и когато поседна, пак с бой ме изправя; с бой ме извежда навън, като излизам, и с бой ме вкарва, когато се връщам! Не, аз боя си го нося с мене си, както циганинът — торбата си, и знам, като осакатея от бой и тръгна да прося, пак с бой ще ме срещат по портите!

АНТИФОЛ ОТ ЕФЕС:
А, слава богу! Ето я жена ми!

ДРОМИО ОТ ЕФЕС:
Господарке, respicere finem! Помнете за края, тоест помнете, че другият край на това въже е за вас!

АНТИФОЛ ОТ ЕФЕС:
А, още дърдориш!

Бие го.

ЛЕКАТА ЖЕНА:
Какво ще кажете? Не е ли луд?

АДРИАНА:
Да, този гневен пристъп го доказва.
Любезни доктор Мърш, прочут сте вие
със свойто заклинателско изкуство —
разсъдъка върнете на мъжа ми,
каквото искате, ще ви платя!

ЛУЧИАНА:
Как гледа диво, като обладан!

ЛЕКАТА ЖЕНА:
И как трепери в бесовски припадък!

ДОКТОР МЪРШ:
Спокойно, моля! Дайте си ръката
да ви измеря пулса.

АНТИФОЛ ОТ ЕФЕС:
Ей я тук!

Удря го.

ДОКТОР МЪРШ:
О, Велзевул, заселил се в тогова,
пред святата молитва отстъпи!
Върни се в пъкъла си, Сатана,
заклинам те във силите небесни!

АНТИФОЛ ОТ ЕФЕС:
Млък, старче изкуфяло! Аз съм здрав!

АДРИАНА:
О, де да беше тъй, измъчван дух!

АНТИФОЛ ОТ ЕФЕС:
А ти, мръснице, тези ли ти бяха
на обед сътрапезниците? Тоз ли
слабак със минзухарено лице
във къщата ми плюскал е и пил,
когато, в подъл заговор със вас,
залостените порти на дома ми
държаха господаря си отвън?

АДРИАНА:
Съпруже мой, небето е свидетел,
че вие си обядвахте във къщи,
където, ако бяхте си останал,
не бихте се така опозорил!

АНТИФОЛ ОТ ЕФЕС:
Обядвал вкъщи?... Ти какво ще кажеш?

ДРОМИО ОТ ЕФЕС:
Разбира се, не сте обядвал вкъщи!

АНТИФОЛ ОТ ЕФЕС:
А портата заключена ли беше?

ДРОМИО ОТ ЕФЕС:
Естествено, заключена със ключ!

АНТИФОЛ ОТ ЕФЕС:
А тя не ме ли нагруби отвътре?

ДРОМИО ОТ ЕФЕС:
И още как, добре ви нагруби!

АНТИФОЛ ОТ ЕФЕС:
Готвачката не се ли смя над мене?

ДРОМИО ОТ ЕФЕС:
Кълна се, смя се, лойната весталка!

АНТИФОЛ ОТ ЕФЕС:
И аз не си ли тръгнах разгневен?

ДРОМИО ОТ ЕФЕС:
Съвсем безспорно, туй личи по мен!
Нещастните ми кокали го помнят!

АДРИАНА:
Но той го затвърдява в лудостта му!

ДОКТОР МЪРШ:
Обратно. Съгласявайки се с него,
беса му той смекчава постепенно.

АНТИФОЛ ОТ ЕФЕС:
Ти в заговор си влязла със златаря!

АДРИАНА:
Кой, аз? Не ви ли пратих аз парите
по Дромио, за да ви отърве!

ДРОМИО ОТ ЕФЕС:
Пари? По мен? Прощавайте, от вас
не съм получил пукната пара!

АНТИФОЛ ОТ ЕФЕС:
Ти беше ли във къщи за дукати?

АДРИАНА:
Да, беше и веднага му ги дадох!

ЛУЧИАНА:
И аз ще потвърдя, че той ги взе!

ДРОМИО ОТ ЕФЕС:
А господ и въжарят от пазара
ще кажат, че бях пратен за въже!

ДОКТОР МЪРШ:
И двамата са в плен на черни сили,
доказва го мъртвешкият им цвят!
Да се завържат и държат на тъмно!

АНТИФОЛ ОТ ЕФЕС:
Ти, ти, защо заключи ми вратата?...
А ти къде парите ми си дянал?

АДРИАНА:
Врата не съм заключвала, съпруже!

ДРОМИО ОТ ЕФЕС:
Пари не съм получил, господарю!
Но вярно е, че киснахме отвън.

АДРИАНА:
Две думи каза и лъжа са двете!

АНТИФОЛ ОТ ЕФЕС:
Не той, ти лъжеш, яма за мъжете,
събрала цяла глутница развратна,
за да се гавриш над мъжа си с нея!
Но аз ще ти извадя с тези нокти
лъжливите очички, дето искат
да наблюдават с радост моя срам!

АДРИАНА:
Вържете го! Недейте го изпуска!

ДОКТОР МЪРШ:
На помощ, хора! Дяволът упорства!

ЛУЧИАНА:
Горкият! Как е бледен и измъчен!

АНТИФОЛ ОТ ЕФЕС:
Ще ме убият! Приставе, нали съм
твой пленник? Как така ще ги оставиш
да ме отмъкнат?

ПРИСТАВЪТ
Той е в моя власт
и вие нямате права над него!

ДОКТОР МЪРШ:
И тоз вържете! Той е също луд!

Завързват и Дромио.

АДРИАНА:
Как смееш ти, глупако в униформа!
Нима ще позволиш един нещастник
да нанесе на себе си вреда?

ПРИСТАВЪТ
На мен е поверен — ако избяга,
ще трябва сам да заплатя дълга му.

АДРИАНА:
Щом толкоз те е страх от отговорност,
води ме при кредитора му бърже
и аз дълга му ще платя пред тебе!...
Водете, доктор Мърш, мъжа ми вкъщи!
О, господи! О, свръхнещастен ден!

АНТИФОЛ ОТ ЕФЕС:
О, свръхнещастна кучко!

ДРОМИО ОТ ЕФЕС:
Господарю, заради вас ме вързаха и мене!

АНТИФОЛ ОТ ЕФЕС:
Мълчи, че току-виж съм побеснял!

ДРОМИО ОТ ЕФЕС:
Че побеснейте! Тъй поне ще има
причина да сте вързани за бяс!
Пенете се, хапете, лайте с мен!

ЛУЧИАНА:
О, как лудеят! Господи, помилуй!

АДРИАНА:
Вий тръгвайте! Ти, сестро, с мен ела!...
А кой поиска да го задържиш?

ПРИСТАВЪТ
Златарят Анджело.

АДРИАНА:
А колко точно
дуката е дългът?

ПРИСТАВЪТ
Той каза: двеста.

АДРИАНА:
А за какво му ги дължи, да знаеш?

ПРИСТАВЪТ
За някаква верижка по поръчка.

АДРИАНА:
Аз знам за нея. Той не я е взел!

ЛЕКАТА ЖЕНА:
Не много след като мъжът ви бясно
се втурна в моя дом и ми задигна
тоз пръстен, който носеше сега,
видях го със верижката на шия!

АДРИАНА:
Но аз не съм я виждала все пак.
Я, приставе, води ме при златаря —
желая да разнищя всичко туй!

ЛУЧИАНА:
Отвързали са се! О, боже мой!

АДРИАНА:
Въоръжен! Вържете ги! На помощ!

ПРИСТАВЪТ
Ще ни избият! Бягайте след мен!

Избягват всички освен Антифол и Дромио.

АНТИФОЛ ОТ СИРАКУЗА:
Магьосници са, щом самички бягат!

ДРОМИО ОТ СИРАКУЗА:
Таз, дето уж й бяхте мъж, и тя!...

АНТИФОЛ ОТ СИРАКУЗА:
Върви, отнес на кораба багажа!
Ще съм спокоен чак щом вдигнем котва!

ДРОМИО ОТ СИРАКУЗА:
Нека да пренощуваме тук! Сигурен съм, че нищо няма да ни направят! Нали ги видяхте: говорят ни любезно, тикат ни злато в ръцете. Мен ако ме питате, те са много мил народ и да не беше тази планина от пощръкляла плът, дето иска да се жени за мене, май бих се решил да се заселя тук и дори сам да стана магьосник!

АНТИФОЛ ОТ СИРАКУЗА:
А аз не бих, града да ми дадат!
Затуй носи багажа и — на път!

АНДЖЕЛО:
Простете ми, задето ви забавих,
но дадох му верижката, кълна се,
макар и той без срам да го отрича.

ВТОРИ ТЪРГОВЕЦ
А за какъв го имат във града?

АНДЖЕЛО:
О, той се радва на почтено име,
доверие и обич безгранични,
каквито няма друг. На честна дума
от всекиго получил би пари,
за да закупи всичката ми стока!

ВТОРИ ТЪРГОВЕЦ
По-тихо! Някой иде! Точно той е!...

АНДЖЕЛО:
...И то с верижката ми на врата,
която уж не беше получавал!
Елате, да му кажа две-три думи!...
Синьоре, аз съм крайно удивен,
че вий — при туй с такъв позор за вас —
поискахте да ме опозорите,
като отрекохте да сте получил
верижката, която — както виждам —
сега открито носите на шия!
Освен скандала, тъжбата, затвора
вий ощетихте този мой приятел,
комуто спорът между нас попречи
платна да вдигне и отплава днеска.
Признавате ли, че от мене взехте
верижката, която е на вас?

АНТИФОЛ ОТ СИРАКУЗА:
Разбира се! Кога съм го отричал?

АНДЖЕЛО:
Отрекохте го и дори под клетва!

АНТИФОЛ ОТ СИРАКУЗА:
А кой лъжата ви ще потвърди?

ВТОРИ ТЪРГОВЕЦ
Не е лъжа то! Аз те чух, ти знаеш!
Не те е срам, безчестник! Жалко, дето
такива ходят между честни хора!

АНТИФОЛ ОТ СИРАКУЗА:
Ти, който ме нападаш, си безчестник!
Ще ти докажа свойта чест веднага,
ако държиш на думите си още!

ВТОРИ ТЪРГОВЕЦ
Държа, безчестнико! Измъквай меч!

АДРИАНА:
О, спрете се! Недейте! Той е луд!
Вземете му оръжието! Боже!
Вържете и слугата му! Веднага
откарайте и двамата във къщи!

ДРОМИО ОТ СИРАКУЗА:
Закъсахме я! Бърже, господарю!
Това е манастир! Веднага вътре!

ЕМИЛИЯ:
По-тихо, хора! Обяснете кротко:
защо се блъскате, какво ви трябва?

АДРИАНА:
Мъжът ми полудя и влезе вътре!

АНДЖЕЛО:
Усещах аз, че нещо се е смахнал!

ВТОРИ ТЪРГОВЕЦ
И аз не трябваше да вадя меч!

ЕМИЛИЯ:
А откога е обладан от Злия?

АДРИАНА:
От седмица е тих, странящ и мрачен,
съвсем по друг от оня, който беше,
но днес едва потайната му болест
избухна в миг с невероятен гняв!

ЕМИЛИЯ:
Да е загубил стока по море,
погребал скъп приятел или кривнал
към някаква любов неразрешена —
което става, щом съпругът дава
на погледа си прекалена волност, —
как мислите, коя от тез беди
могла е да се случи на мъжа ви?

АДРИАНА:
Не зная... никоя... освен ако
е третата. Наистина, отскоро
усещам, че влече го вън от къщи.

ЕМИЛИЯ:
Не сте ли го упреквали за туй?

АДРИАНА:
Упреквала съм го!

ЕМИЛИЯ:
Навярно меко!

АДРИАНА:
О, не! Понякога и доста остро!

ЕМИЛИЯ:
Но насаме!

АДРИАНА:
Не, също и пред чужди!

ЕМИЛИЯ:
Но рядко сигур?

АДРИАНА:
Не, напротив, често!
От укори по този повод аз в
леглото му не давах да подремне,
на масата му пречех да похапне,
когато бивахме сами, корях го
открито за греха му, а пред хора
намеквах за печалния си дял!...

ЕМИЛИЯ:
И той естествено е полудял!
Езикът на ревнивката отравя
по-сигурно от зъб на бясно куче!
Съня му ти прогонила си с хленч
и той от туй се е умопобъркал.
Признаваш, че храната му била
подправяна с натяквания люти —
такива ястия: се смилат мъчно
и носят треска, а нима и тя
не е едно избухване на лудост?
Признаваш, че си пречела с раздори
на забавленията му и даже
разстройвала си сладкия му отдих —
какво си мислела, че ще пожънеш,
освен припадъци меланхолични
от скръб и от потиснатост — роднини
на отчаянието безнадеждно,
а по петите им — рояк недъзи?
С разстроени покой, храна, забава
и звяра, дето звяр е, полудява —
и не от друго, а от ревността ти
разсъдъкът на твоя мъж си пати!

ЛУЧИАНА:
Тя меко го упрекваше, а той
държеше се ужасно грубо! Сестро,
защо търпиш тез укори неправи?

АДРИАНА:
Защото тази тук така направи,
че сам езикът мой ме укори!...
Да влезем вътре, граждани добри!

ЕМИЛИЯ:
В тоз дом е забранено да се влиза!

АДРИАНА:
Тогаз кажете да го изведат!

ЕМИЛИЯ:
Не, той подири прием тук,
при нас и ний ще го закриляме,
додето или успея да го изцеря,
или в успеха си загубя вяра.

АДРИАНА:
Аз трябва да наглеждам своя мъж,
да бдя над него и да го лекувам!
Това е моя работа и аз
не искам пълномощнички за нея —
пуснете ме да си го взема вкъщи!

ЕМИЛИЯ:
Не настоявай! Няма да го пусна,
додето не опитам всички билки,
балсами, извлеци, свети молитви,
за да ти върна оздравял съпруга!
Туй спада към светия ми обет
и дълг е на смирения ни орден.
Върви и остави мъжа си тук!

АДРИАНА:
Не, нийде няма да вървя и няма
да го оставя тук! Не ви прилича
на званието да делите тъй
съпруга от съпруг!

ЕМИЛИЯ:
Върви си, жено!

ЛУЧИАНА:
При княза да отидем! Тръгвай с мен!

АДРИАНА:
Да, аз в нозете му ще се простра
и ще остана тъй, дорде изпрося
да дойде лично и освободи
съпруга ми от тая свята майка!

ВТОРИ ТЪРГОВЕЦ
Часът е пет. Със свитата си КНЯЗЪТ:
оттука сам ще мине подир малко
на път към долината на смъртта,
отвъд блатата манастирски, дето
се изпълняват страшните присъди.

АНДЖЕЛО:
Защо отива там?

ВТОРИ ТЪРГОВЕЦ
За да присъства,
когато сиракузкият търговец,
попаднал по неволя във града ни,
задето с туй е нарушил закона,
ще бъде публично обезглавен.

АНДЖЕЛО:
Пристигат! Да отидем с тях и ние!

ЛУЧИАНА:
Коленичи на пътя му! По-бързо!

КНЯЗЪТ:
Оповестете за последен път,
че ако някой заплати дълга му,
ще го помилвам тутакси и с радост!

АДРИАНА:
О, княже! Прося вашата намеса
срещу игуменката!

КНЯЗЪТ:
Тази тук?
Една жена, тъй свята и набожна,
не би могла да ти направи зло!

АДРИАНА:
Изслушай ме, о, княже! Антифол,
комуто аз по твой съвет предадох
властта над себе си и всичко свое
днес бе обхванат от ужасна лудост:
из улиците презглава се втурнал —
със своя роб, и той умопобъркан! —
нахлувал в чужди къщи и задигал
верижки, пръстени, изобщо всичко,
което бясът в него си харесвал!
Веднъж го хванах, пратих го във къщи
и тръгнах из града, за да заглаждам
щетите от позорното му буйство,
но той — с какво усилие, не знам —
от стражите успял да се изтръгне,
със роба си изскочи пак отнейде
и двамата със мечове в ръка
нахвърлиха се бясно върху нас
и гониха ни, докато можахме
да викнем хора и със тяхна помощ
да ги обезвредим; но те тогава
се скриха в таз обител и когато
ний рекохме подире им да влезем,
игуменката нас не щя да пусне,
а тях, напротив, задържа във нея.
Затуй те моля, княже, нареди й
да изведе мъжа ми, та да мога
да си го взема вкъщи и лекувам!

КНЯЗЪТ:
Мъжът ти ми спаси живота в бой
и затова, когато ти избра го
за господар на своето легло,
аз помня, дума княжеска ти дадох,
най-щедро с добрини да го обсипя...
Почукайте на входа и учтиво
извикайте игуменката тук!
На място искам да реша въпроса.

СЛУГАТА
Спасявайте се, господарко! Мъж ви
и Дромио успяха да разкъсат
въжетата си, изпобиха всички,
завързаха лечителя за стол
и почнаха да му горят брадата
и щом тя пламнеше, да я заливат
с ведра помия! Господарят кротко
го учи да търпи, а пък слугата
със ножици подстригва му тила
като на шут! Веднага изпратете
на помощ някого, защото инак
тез двама луди ще го умъртвят!

АДРИАНА:
Мълчи, глупако! Те са тука вътре —
това, което казваш, е лъжа!

СЛУГАТА
Не е, кълна се! Дъх не съм поел,
откак свидетел бях на този ужас!
Мъжът ви се озърташе за вас
и викаше, че само да ви пипнел,
щял с въглен да ви изгори лицето
и загрози завинаги... А! Чуйте!
Пристигат! Бягайте! Не стойте тук!

КНЯЗЪТ:
Не бойте се!... Двамина с алебарди!

АДРИАНА:
Да, мъж ми е! Свидетели сте всички,
че из града той движи се невидим:
току-що скри се вътре в манастира,
и ей го пак отвънка, по вълшебство,
необяснимо за човешки ум!

АНТИФОЛ ОТ ЕФЕС:
О, дай ми справедливост, светли княже,
задето някога във люта битка
закрих те с тялото си и получих
дълбоки рани! Зарад тази кръв,
за теб пролята, дай ми справедливост!

ЕГЕОН:
Дали от страх предсмъртен помрачен съм,
или това са моят Антифол
и Дромио!

АНТИФОЛ ОТ ЕФЕС:
О, дай ми справедливост
и строго тая тука накажи!
Ти даде ми я за съпруга вярна,
а тя опозори ме пред града!
Неописуемо е просто злото,
което ми нанесе тя за ден!

КНЯЗЪТ:
Разказвай и ще срещнеш справедливост!

АНТИФОЛ ОТ ЕФЕС:
Днес тя не ме допусна във дома ми,
развратници за да гощава в него!

КНЯЗЪТ:
Ужасен грях! Така ли беше, жено?

АДРИАНА:
Не, княже, не! Днес той обядва вкъщи
със мене и със моята сестра!
Лъжа е туй, което ви разказва!

ЛУЧИАНА:
Да бъда сляпа денем, зряща нощем,
ако не казва истина сестра ми!

АНДЖЕЛО:
Лъжесвидетелка! В това поне
безумецът ги обвинява с право!

АНТИФОЛ ОТ ЕФЕС:
Аз знам добре какво говоря, княже!
Не съм с разсъдък, замъглен от вино,
ни заслепен от гняв, макар че злото,
извършено над мен, би разгневило
дори мъдрец: жената тук пред вас
днес вкъщи не ме пусна да обядвам
и би го потвърдил златарят тук —
ако не беше в заговор със нея,
защото той присъства на кавгата;
след туй го пратих да ми донесе
една верижка в "Таралежа", дето
отидох да обядвам с Балтазар,
ала понеже той не се яви,
аз тръгнах да го диря и го срещнах
на улицата с тоз търговец тук;
пред него той — лъжецът му с лъжец! —
закле се, че ми бил предал в ръцете
верижката, която — господ вижда! —
не ми е и показвал; и накара
един съдебен пристав да постави
ръка на рамото ми; подчиних се
и у дома слугата си изпратих,
да донесе дукати за залога,
но той забави се и аз измолих
от пристава да дойде с мен до вкъщи;
на път за там се сблъсках със жена си
и с нейната сестра, повели хайка
от съучастници и между тях
един, на име Мърш, със вид на скелет,
очи вдълбани и страни изпити,
знахар, хитрец, измамник, шарлатан,
лъжлив гадател, изгладнял магьосник,
възкръснал труп! И таз отрепка жалка —
нахална при това! — има лице
(доколкото го имаше изобщо!)
да се престори, че ме уж лекува,
и вперен в мен, с ръка на моя пулс,
развика се, че бил съм обладан
от демоните. Шайката тогава
се хвърли върху мен и моя роб,
завърза ни и ни затвори в мрака
и влагата на къщния ми зимник;
но аз прегризах със зъби въжето
и тук дотичах, княже, за да искам
възмездие за страшния позор,
със който бе окаляна честта ми!

АНДЖЕЛО:
Аз, княже, потвърждавам само туй,
че той обядва вън от своя дом,
понеже не го пуснаха във него.

КНЯЗЪТ:
А как стои с верижката въпроса:
той взе ли я от тебе или не?

АНДЖЕЛО:
Да, взе я! Като тичаше насам,
тук всички я видяха на врата му!

ВТОРИ ТЪРГОВЕЦ
И тез уши те чуха да признаваш,
че си я взел, макар преди това
да се кълнеше, че не си я виждал!
Нали затуй извиках те на бой
и ти се скри във този манастир,
отдето по магия си изскочил!

АНТИФОЛ ОТ ЕФЕС:
Аз никога не съм се крил във него,
вий никога на бой не сте ме викал,
аз никаква верижка не съм взимал —
туй всичко е лъжа от край до край!

КНЯЗЪТ:
Какъв заплетен случай! Сякаш ВСИЧКИ:
сте пили еликсира на Цирцея!
Ако е влязъл там, защо е тука?
Ако е луд, защо говори умно?...
Ти казваш ми, че бил обядвал вкъщи,
ала златарят те опровергава.
Да чуем роба... Ти какво ще кажеш?

ДРОМИО ОТ ЕФЕС:
Той яде с тая тука в "Таралежа"!

ЛЕКАТА ЖЕНА:
И ми задигна ето този пръстен!

АНТИФОЛ ОТ ЕФЕС:
Това признавам. Пръстенът е неин.

КНЯЗЪТ:
Видя ли го да влиза в манастира?

ЛЕКАТА ЖЕНА:
Тъй ясно, както виждам ваша милост!

КНЯЗЪТ:
Извикайте игуменката! ВСИЧКИ:
или бълнувате, или сте луди!

ЕГЕОН:
Благоволи да ме изслушаш, княже!
Аз мисля, че открих приятел,
който ще ме спаси, като плати за мен!

КНЯЗЪТ:
Приказвай, сиракузецо!

ЕГЕОН:
Простете,
не е ли името ви Антифол,
и тоз не е ли Дромио, ваш роб,
към вас отдавна свързан с трайни връзки?

ДРОМИО ОТ ЕФЕС:
Да, аз съм Дромио. Бях роб и свързан,
но господаря връзките прегриза,
така че роб съм, но освободен!

ЕГЕОН:
Нима не си припомняте за мен?

ДРОМИО ОТ ЕФЕС:
Не, вие ни припомняте за нас,
когато тъй ни мъкнеха с въжето.
И вас ли ви лекува доктор Мърш?

ЕГЕОН:
Защо ме гледаш с този поглед чужд?
Спомни си, ти отлично ме познаваш!

АНТИФОЛ ОТ ЕФЕС:
За първи път в живота си ви виждам!

ЕГЕОН:
Скръбта, изглежда, ме е променила
и Времето, откак се разделихме,
изписало е с непознати букви
лицето ми. Но вслушай се, нима
не можеш да си спомниш и гласа ми?

АНТИФОЛ ОТ ЕФЕС:
И него — не.

ЕГЕОН:
А ти?

ДРОМИО ОТ ЕФЕС:
И аз не мога.

ЕГЕОН:
Аз казвам ти, че ти добре го помниш!

ДРОМИО ОТ ЕФЕС:
Пък аз ви казвам, че не помня нищо,
но щом вий знаете какво да помня...

ЕГЕОН:
Гласа ми да забравят! О, тегло,
нима за тез години — всичко седем! —
ти тъй разцепи и продра звука
на този мой език, че да не може
под дрезгавите ноти на скръбта
едничкият ми син да го познае?
Макар да трупа старост преспи сняг
над туй насечено от мъки чело
и да смразява съдовете кръвни
студът на непознати ветрове,
все пак в нощта на този мой живот
живее памет; гаснещите лампи
под тези вежди още хвърлят лъч;
ушите глъхнещи долавят звуци
и всякое от тези сетива
свидетелства пред мен — не, не, не бъркам! —
че ти си син ми, моят Антифол!

АНТИФОЛ ОТ ЕФЕС:
Баща си аз изобщо не съм виждал.

ЕГЕОН:
Нима не помниш как във Сиракуза
се разделихме с тебе! Само седем
години са изтекли! Или син ми
срамува се в беда да ме познае?

АНТИФОЛ ОТ ЕФЕС:
И князът, и останалите тук
ще потвърдят, че туй не е така.
Аз даже не съм стъпвал в Сиракуза!

КНЯЗЪТ:
Това е вярно. Негов покровител
от двадесет години, аз не помня
той нявга да бивал във града ви.
От страх и старост, явно, ти бълнуваш!

ЕМИЛИЯ:
Един човек обиден водя, княже!

Всички се обръщат към нея.

АДРИАНА:
О, боже мой, омъжена за двама!

КНЯЗЪТ:
Единият е истински навярно,
а другият е неговият дух!
И същото е и със тез двамина!
Но кой е живият и кой — духът?

ДРОМИО ОТ СИРАКУЗА:
Аз Дромио съм — този е лъжлив!

ДРОМИО ОТ ЕФЕС:
Аз Дромио съм — този е фалшив!

АНТИФОЛ ОТ СИРАКУЗА:
Баща ми ли си ти или духът му?

ДРОМИО ОТ СИРАКУЗА:
О, стари господарю, кой ви върза?

ЕМИЛИЯ:
Не зная кой, но аз ще го отвържа
и, връщайки на него свободата,
на себе си съпруга ще възвърна!
Кажи, не се ли казваш Егеон?
Не беше ли Емилия жена ти?
Тя две близначета не ти ли даде?
Ако се казваш Егеон, ела
при своята Емилия!

ЕГЕОН:
Не спя ли?
Емилия, ако си ти, кажи:
къде е син ми, който беше с тебе?

ЕМИЛИЯ:
Спаси ни корабът от Епидамн —
мен, него и едното от онези
близначета, които бяхме взели;
но после зли рибари от Коринт
дечицата от мене отделиха;
със Антифол и Дромио не зная
до днес какво е станало, а туй,
което с мен е станало, ти виждаш!

КНЯЗЪТ:
И цялата история се свързва:
тез двама Антифоловци, тез двама
еднакви Дромиовци, тази буря,
разбила кораба им... Да, това са
баща и майка на тез две деца,
намерили се във града ни!... Вярно,
навремето ти дойде от Коринт.

АНТИФОЛ ОТ СИРАКУЗА:
Не, аз пристигнах днес от Сиракуза!

КНЯЗЪТ:
О, боже! Разделете се за малко —
човек не може да ви разпознае!

АНТИФОЛ ОТ ЕФЕС:
Аз, аз съм от Коринт!

ДРОМИО ОТ ЕФЕС:
И аз съм с него!

АНТИФОЛ ОТ ЕФЕС:
Спаси ни от Коринт и тук доведе
прочутият ефески пълководец,
достойният ти чичо Менафон.

АДРИАНА:
Но кой обядва днеска с мене?

АНТИФОЛ ОТ СИРАКУЗА:
Аз.

АДРИАНА:
И вий не сте мой мъж?

АНТИФОЛ ОТ ЕФЕС:
Твърдя, че не!

АНТИФОЛ ОТ СИРАКУЗА:
И аз туй казвам, въпреки че тя
на всяка дума викаше ми "мъжо",
а нейната пленителна сестрица
упорстваше да ме нарича "зетко"...

Към Лучиана.

А туй, в което аз упорствах, вярвам,
ще стане правда, ако всичко тука
не се окаже сън или вълшебство!

АНДЖЕЛО:
А взехте ли от мене таз верижка?

АНТИФОЛ ОТ СИРАКУЗА:
Да, вие ми я дадохте, не споря.

АНТИФОЛ ОТ ЕФЕС:
А вий за нея задържахте мен!

АНДЖЕЛО:
Да, много е възможно, не отричам!

АДРИАНА:
По Дромио аз пратих ви пари,
но май че той не ви ги е донесъл?

ДРОМИО ОТ ЕФЕС:
По мене — не!

АНТИФОЛ ОТ СИРАКУЗА:
Получих аз кесия
по моя Дромио! Сега е ясно,
ний бъркали сме своите слуги,
слугите също бъркали са нас
и туй е породило куп от грешки!

АНТИФОЛ ОТ ЕФЕС:
Аз внасям тез дукати за баща ни.

КНЯЗЪТ:
Задръжте ги — той вече е помилван!

ЛЕКАТА ЖЕНА:
Вий дайте си ми пръстена на мен!

АНТИФОЛ ОТ ЕФЕС:
Вземете го със мойта благодарност!

ЕМИЛИЯ:
Благоволете, о, пресветли княже,
да влезете във моя дом, където
ще чуете с подробности за ВСИЧКИ:
премеждия на нашия живот!
Вий, граждани, със нещо ощетени
през този ден на луда бъркотия,
елате — ще останете доволни.
От тридесет и три години страдам
в родилни мъки и едва сега
олеква ми, чада на мойта плът!
Вий, княже светли, ти, съпруже мили,
вий, рожби скъпи, вий, родени с тях,
елате на кръщение сега,
за радост подир толкова тъга!

КНЯЗЪТ:
С охота! И дори ще бъда кръстник!

ДРОМИО ОТ СИРАКУЗА:
Да смъкна ли багажа, господарю?

АНТИФОЛ ОТ ЕФЕС:
За кой багаж говориш? Не разбирам!

ДРОМИО ОТ СИРАКУЗА:
За вашия, от кораба! Кой друг?

АНТИФОЛ ОТ СИРАКУЗА:
Той бърка!... Аз съм твоят господар.
Не бързай, за багажа има време!
Порадвай се на брат си, прегърни го!

ДРОМИО ОТ СИРАКУЗА:
Да сме наясно: тлъстата готвачка,
която в кухнята ме угощава,
на теб ще е жена, а не на мен!

ДРОМИО ОТ ЕФЕС:
Не, ти не си ми брат, а огледало! —
Като те гледам, просто се харесвам!
Да влизаме — кръщавката ни чака!

ДРОМИО ОТ СИРАКУЗА:
Добре, минавай! По-голям си, братко

ДРОМИО ОТ ЕФЕС:
А, по-голям! Ти, ти минавай, батко!

ДРОМИО ОТ СИРАКУЗА:
Ще теглим жребий. Но сега ти пръв!

ДРОМИО ОТ ЕФЕС:
Не, жребият ни нека е такъв:
Едновременно родени,
да вървим от днес така,
аз до тебе, ти до мене,
весело, ръка в ръка!

ВАЛЕНТИН:
Не ме възпирай, мили ми Протей —
младежите, отрасли у дома си,
във разума остават сиромаси
и да не бяха те сковали тук
очите на любимата девойка,
аз бих те убедил да дойдеш с мене
и видиш чудесата на света
наместо като охлюв, свил се вкъщи,
да похабиш най-златните си дни
в безличен мързел. Но понеже любиш,
люби и в любовта бъди щастлив,
тъй както бих желал и аз да бъда,
щом чуя сам любовната присъда!

ПРОТЕЙ:
И тръгваш, значи? Сбогом, Валентине!
За мен спомни си, щом съгледаш нещо
забележително, и съучастник
усещай ме във всеки миг на радост,
а при опасности — ако се случат —
осланяй се на жарките молитви,
които твоят ходатай духовен
безспирно ще отправя към небето!

ВАЛЕНТИН:
Четейки ги в любовните си книги!

ПРОТЕЙ:
В любимата си книга!

ВАЛЕНТИН:
Таз, в която
Леандър, за да среща свойта мила,
със плуване пресича Хелеспонта?
Хе, плитък разказ за дълбоки чувства!

ПРОТЕЙ:
И Хелеспонта — плитък? Според мене
морето ти се вижда до колене!

ВАЛЕНТИН:
А ти си уж във любовта до гуша,
но предпазливо си стоиш на суша!

ПРОТЕЙ:
На суша ли? Не се шегувай с мене!

ВАЛЕНТИН:
Добре тогаз: на сухо!

ПРОТЕЙ:
Аз — на сухо?

ВАЛЕНТИН:
А според теб какво е да купуваш
презрение с въздишки, хладен поглед —
със стонове, едничък весел миг —
със двайсет тягостни безсънни нощи;
успееш ли — да бъде спорна радост,
пропаднеш ли — безспорно да е мъка,
а и във двата — случая безумство?

ПРОТЕЙ:
По тоя път ти луд ще ме изкараш!

ВАЛЕНТИН:
По твоя път ти май ще станеш луд!

ПРОТЕЙ:
Разправяй се със любовта, не с мен!

ВАЛЕНТИН:
Но ти от нея си опитомен,
а който с господарка е такава,
не може за разумен да минава.

ПРОТЕЙ:
Възможно, но писателите казват,
че както червеят подбирал само
най-редки пъпки, тъй и любовта
живеела във умове избрани.

ВАЛЕНТИН:
Но казват при това, че както той
увреждал най-избързалите пъпки,
страстта и тя, докарвайки до лудост
недоукрепналите умове,
убивала цъфтежа им в зародиш,
а с него и надеждите за плод.
Но що съм седнал ум на теб да давам,
поклоннико на чувствата безумни? —
На пристана баща ми вече чака,
да ме изпрати във далечен път!
Прощавай!

ПРОТЕЙ:
Не, и аз ще те изпратя.

ВАЛЕНТИН:
Не, драги мой, сега да се простим!
И непременно ми пиши в Милано
за своите успехи в любовта,
а също и за всичките неща,
които тук без мене ще се случат.
И аз ти давам дума, че ще пиша.

ПРОТЕЙ:
Дано Милано ти дари сполука!

ВАЛЕНТИН:
А твоята да те намери тука!

ПРОТЕЙ:
Той гони слава, а пък аз — любов.
Приятел жертва той по неин зов,
а аз бих жертвал зарад любовта
приятелите, себе си, света!
Ти, Джулия, така ме промени,
заради теб от толкоз вече дни
не слушам разум, за света нехая,
от мисли крея, в блянове витая!

СКОК:
Простете, господине, но не сте ли
видели господаря ми?

ПРОТЕЙ:
Току-що
се разделихме. Вече е на кея.

СКОК:
И, значи тъй — зарязал си лакея?
Сега в Милано как ще стигна сам?
Какъв овен съм, само аз си знам!

ПРОТЕЙ:
С овчарите се случва всеки ден
да дирят някой рогльо заблуден.

СКОК:
Излиза, че според вас господарят
ми е овчар, а аз съм му овена?

ПРОТЕЙ:
Една догадка най-проникновена...

СКОК:
Тогава моите рога са и негови!

ПРОТЕЙ:
...и едно чисто овнешко заключение!

СКОК:
Значи, настоявате, че съм овен?

ПРОТЕЙ:
Точно. И че господарят ти е овчар.

СКОК:
Това не е вярно и аз мога да го опровергая!

ПРОТЕЙ:
Пък аз мога да го докажа!

СКОК:
Нали овчарят дири овена, а не овенът — овчаря? Аз диря господаря си, не той — мене. Значи, не съм овен.

ПРОТЕЙ:
Да, но овенът тича след овчаря за храна, а не обратното. Ти също тичаш след господаря си за заплата, а не той след тебе. Значи, си овен. Сега, вярвам, всичко ти е ясно от "А" до...

СКОК:
До "Бе-е-е!"

ПРОТЕЙ:
Добре изблеяно! Само че кажи още нещо: предаде ли писмото ми на синьора Джулия?

СКОК:
Да, господине. Заблуденият овен даде писмото ви на блудната овчица, но тя, овчата му блудница, нищо не ми даде!

ПРОТЕЙ:
Пасището не е за овни като тебе.

СКОК:
А вие какво чакате? Аз да бях, вместо да пасувам, вече да съм го опасъл.

ПРОТЕЙ:
Кошара за такива опасни тревопасни!

СКОК:
Не искам кошара — искам да си шаря.

ПРОТЕЙ:
Не обичаш оградите, а?

СКОК:
Наградите ли, господине? Как да не ги обичам! А вашата любима нищо не ми даде, като й занесох писмото ви!

ПРОТЕЙ:
Какво ти каза?

СКОК:
Кимна.

ПРОТЕЙ:
Как кимна?

СКОК:
Както й скимна.

ПРОТЕЙ:
От горе на долу?

СКОК:
И от долу на горе!

ПРОТЕЙ:
Слушай, внимавай, ще отнесеш нещо!

СКОК:
Аз отнесох писмото ви и каква полза? Нищо вече не ща да отнасям!

ПРОТЕЙ:
Бога ми, имаш бърз ум!

СКОК:
Бърз-бърз, пък не може да стигне бавната ви кесия!

ПРОТЕЙ:
Хайде, какво каза тя? Отвори си устата!

СКОК:
Ако и вие си отворите кесията, та моите новини и вашето, дето звъни, да се разминат във въздуха и едновременно да стигнат до получателите си.

ПРОТЕЙ:
Добре, дръж за труда ти!

Дава му монета.

Е, какво каза тя?

СКОК:
Правичката да ви кажа, господине, работата май трудно ще стане.

ПРОТЕЙ:
От какво извади това заключение?

СКОК:
От това, че нищо не извадих от нея: щом тя не даде петак за писмовния израз на душата ви, значи, че пет пари не дава за самата нея. Изглежда, че сърцето й е твърдо като стомана, затова пращайте й елмази — само елмазът надвива стоманата!

ПРОТЕЙ:
И нищо ли не каза?

СКОК:
Нищо. Даже не каза колкото вашето: "Дръж за труда ти!" Защото и на вас парите ви се свидят, както свидетелства това нещастниче тук; така че си носете в бъдеще посланията сам; а пък аз ще отнеса вашите поздрави на моя господар!

ПРОТЕЙ:
Върви закриляй кораба, защото
той всички бури ще издържа твърд,
додето носи тебе, на когото
въжето е предсказаната смърт!
Друг пратеник ще диря. Мойта мила
навярно при вида на тоз овен
писмото ми не е удостоила
със капчица симпатия към мен!

ДЖУЛИЯ:
И, значи, ти, Лучета, ме съветваш
да падна във властта на любовта?

ЛУЧЕТА:
Съзнателното падане, госпожо,
ни пази от пропадане по-лошо.

ДЖУЛИЯ:
А между тез, които ме ухажват,
на тебе кой най-много ти харесва?

ЛУЧЕТА:
Избройте ми ги пак и ще ви казвам
оценките на простия си разум.

ДЖУЛИЯ:
Да почнем с кавалера Флоримонд.

ЛУЧЕТА:
Прекрасен рицар, строен, с топъл глас,
но не за мене, ако бях на вас!

ДЖУЛИЯ:
Как гледаш на Меркацио тогава?

ЛУЧЕТА:
Така: че е богат, ала не става!

ДЖУЛИЯ:
А за Протей бих искала да знам.

ЛУЧЕТА:
О, боже мой! Ах, как не ме е срам!...

ДЖУЛИЯ:
Защо смути те неговото име?

ЛУЧЕТА:
Защо ли? О, кой дявол съблазни ме
да дрънкам със такава свобода
за тези благородни господа?

ДЖУЛИЯ:
Ала защо спря тъкмо на Протей?

ЛУЧЕТА:
Защото превишава много всички,
които изброихте!

ДЖУЛИЯ:
А с какво?

ЛУЧЕТА:
Със туй, че мойто женско естество
му даде мигом своята награда.
Допада ми, защото ми допада!

ДЖУЛИЯ:
И да си дам ръката на Протея?

ЛУЧЕТА:
Ако държите мъничко на нея.

ДЖУЛИЯ:
А тъкмо той най-слабо ме привлича!

ЛУЧЕТА:
Но точно той най-силно ви обича!

ДЖУЛИЯ:
Не, той мълчи, такива аз не ща!

ЛУЧЕТА:
Покрита жар по топли във пещта!

ДЖУЛИЯ:
Не, който люби, винаги говори.

ЛУЧЕТА:
Но истинската обич не дърдори!

ДЖУЛИЯ:
А аз отде да знам,
когато той е ням?

ЛУЧЕТА:
Щом трудността е там,
вземете туй, мадам!

ДЖУЛИЯ:
Какво е туй писмо?

ЛУЧЕТА:
Ще каже то само!

ДЖУЛИЯ:
Не, ти кажи! На тебе кой го даде?

ЛУЧЕТА:
На Валентин лукавият лакей,
но писал го е май синьор Протей.
Скок срещна ме и взех писмото аз,
от ваше име и заради вас.

ДЖУЛИЯ:
Тъй, значи! Виж я, сводницата млада!
С бележки тайни и със шушу-мушу
ще застрашаваш моята невинност!
Не те е срам! Занятие достойно,
а ти за него пък достойна двойно!
Върни това, на който го е писал,
или сама не ми се връщай вкъщи!

ЛУЧЕТА:
За моята услуга ми се пада
не мъмрене, а инаква награда!

Изпуска писмото на земята.

ДЖУЛИЯ:
Върви, не искам да те виждам тук!

ЛУЧЕТА:
Добре! Додето ум ви дойде друг!

ДЖУЛИЯ:
Да бях поне надникнала във него!
Но срам ме е обратно да я викна
и да я моля да извърши туй,
зарад което току-що гълчах я!
Глупачката! Защо не ме накара
да го отворя — знае се отдавна,
че женско "не" не е дотам беда,
защото често означава "да".
Какви ги прави любовта! Фу, фу!
Като дете бавачката си драска,
а подир боя моли я за ласка!
Как строго смъмрих милото момиче,
когато то тъй много ме зарадва;
как учех челото си да се мръщи,
когато бе сърцето ми в усмивки!
Сега ще трябва да й искам прошка
за глупостта си... Хей, Лучета!

ЛУЧЕТА:
Моля?
Желаете ли нещо, господарко?

ДЖУЛИЯ:
Не е ли време вече за обяд?

ЛУЧЕТА:
Нима ви трябва и трапеза друга,
като ядете своята прислуга
по всяко време?

Вдига писмото от земята.

ДЖУЛИЯ:
Стой! Какво е то?
Какво там вдигна?

ЛУЧЕТА:
Нищо!

ДЖУЛИЯ:
А защо
наведе се тогава?

ЛУЧЕТА:
Зарад тази
изпусната хартийка.

ДЖУЛИЯ:
И на нея
ти казваш "нищо"?

ЛУЧЕТА:
Нищо е за мен,
понеже не засяга моя милост.

ДЖУЛИЯ:
Тогава нека там да си лежи!

ЛУЧЕТА:
Да са лъжи? Не, то е чиста правда!

ДЖУЛИЯ:
Поемка някаква от твой поклонник!

ЛУЧЕТА:
Да. Бих желала да му я изпея,
но намерете съпровод към нея!

ДЖУЛИЯ:
Не, по-добре изпей му я самичка
по музиката на "Любовен лек"!

ЛУЧЕТА:
"Любовен лек" за нея не отива —
не лек, а много тежък е мотива!

ДЖУЛИЯ:
Ако е тъй, ще иска втори глас.

ЛУЧЕТА:
Разбира се! Започвайте тогаз!

ДЖУЛИЯ:
Защо не ти?

ЛУЧЕТА:
Височко е за мен.

ДЖУЛИЯ:
Я дай я тук!... Ах, любовчийка хитра!

ЛУЧЕТА:
Не, моля ви се, запазете тона!...

Джулия й удря плесница.

О, тази нота беше много горе!

ДЖУЛИЯ:
Така ли!

ЛУЧЕТА:
Да, тя просто изпищя!

ДЖУЛИЯ:
А таз? Дали е по-приятна тя?

Настъпва я.

ЛУЧЕТА:
Не, тя пък беше прекалено ниска!

ДЖУЛИЯ:
Разбирам! Значи, още ти се иска?

ЛУЧЕТА:
Но аз го правя за синьор Протея!

ДЖУЛИЯ:
Пък аз брътвежа му ще разпилея!

Скъсва писмото.

Не пипай там! И още тук се мае!
Парченцата на място остави!

ЛУЧЕТА:
На туй писмо гневи се, а мечтае
до утре второ да я разгневи!

ДЖУЛИЯ:
Поне да бях наистина сърдита!
О, пръсти зли, разкъсали тез думи,
които ви облъхнаха с любов!
Оси, които смучете нектара,
а след това избивате пчелите,
които са го сбирали! Целувам
с молба за прошка всяко дребно късче!
Тук пише: "Мила Джулия"! Не "мила",
ужасна Джулия, аз твойте букви
ще хвърля върху каменните плочи
и гордостта им ще потъпча с крак!
А туй какво е, скъсано в средата?
"Любовно нараненият Протей"!
О, скъпото ми наранено име,
леглото болнично на мойта пазва
ще те приеме, за да те лекува,
но най-напред устата те целува,
за да открие раната ти. Боже,
тук има пак "Протей"!... И тук "Протей"!...
Горкичкият!... О, ветре лек, недей
да вееш силно, да сбера отново
нещастните му буквички!... Не тези
на мойто име! Тях ужасен вихър
да ги издигне на възбог и пръсне
във кипналото пенесто море!
Но гледай, гледай — неговото име
до моето! "Злочестият ПРОТЕЙ:
до сладката му Джулия"! О, не!
Ще скъсам свойто!... Не, ще го оставя!
Сърце не дава да ги разделя —
ще сгъна листчето, да се прегърнат!
Целувайте се, карайте се двете,
правете, милички, каквото щете!

ЛУЧЕТА:
Госпожице, обядът е готов.
Баща ви чака.

ДЖУЛИЯ:
Да вървим тогава!

ЛУЧЕТА:
А тези тъй ли ще останат тука,
да сплетничат?

ДЖУЛИЯ:
Вдигни ги, ако искаш,
понеже са ти толкоз симпатични!

ЛУЧЕТА:
Симпатия аз нямам, но си патя
заради вас...

Събира късчетата.

Тъй. Всички ги събрах.

ДЖУЛИЯ:
Да, виждам, че грижовна си към тях!

ЛУЧЕТА:
Вий виждате, мадам, но и ЛУЧЕТА:
да знаете, че вижда с тез очета!

ДЖУЛИЯ:
Добре, добре, ще тръгнеш ли най-сетне?

АНТОНИО
Кажи, Пантино, за какво със брат ми
беседвахте тъй дълго в манастира?

ПАНТИНО
За вашия Протей.

АНТОНИО
Какво той каза?

ПАНТИНО
Той чуди се, че вие го търпите
да пропилява младостта си вкъщи,
когато други не тъй знатни хора
изпращат синовете си в чужбина;
кой — щастие военно да печели,
кой — острови да дири из морята,
кой — висшите науки да постига;
той мисли, че Протей би преуспял
във всяко от тез поприща различни
и каза ми да настоя пред вас
във къщи вече да не го държите,
та старостта му да не се разкайва,
че младостта му свят не е видяла.

АНТОНИО
Ти няма за какво да настояваш: таз
мисъл ме измъчва вече месец.
Така си е, той времето си губи
и няма ум и дарби да развие,
не бъде ли напътстван и изпитван
във школата богата на света:
в труд само сбира опитност човек
и в бързия летеж на своя век!
Ала кажи: къде да го изпратя?

ПАНТИНО
Навярно чули сте, че неотдавна
приятеля му Валентин постъпи
на служба при миланския владетел?

АНТОНИО
Да, чух.

ПАНТИНО
Пратете и сина си там!
При двора той в турнири ще участва,
ще чува думи на изящни хора,
ще усвои цял ред изкуства, нужни
за неговата младост и дворянство.

АНТОНИО
Добър съвет! И колко ми харесва
ще ти докаже начинът, по който
ще го последвам: син ми ще замине
при първата възможност за Милано!

ПАНТИНО
Узнах, че Дон Алфонсо утре рано
натам повеждал цял отряд велможи
със намерението да предложи
услугите си рицарски на Дука.

АНТОНИО
Протей ще тръгне с тях! Удобна слука!
Но ето го! Сега ще му го кажа!

ПРОТЕЙ:
О, сладък час! О, сладки редове!
О, почерк — изразител на сърцето!
О, клетва мила — залог на честта!
О, само нашите бащи да искат
да подпечатат чистите ни чувства!
О, дивна Джулия!

АНТОНИО
Добрутро, синко!
Какво е туй писмо?

ПРОТЕЙ:
Това ли, татко?
Два реда с поздрави от Валентин.
Един приятел общ ми ги донесе.

АНТОНИО
Я дай го тук, да видя новините!

ПРОТЕЙ:
Но в него, татко, няма новини.
Разказва само, че живял приятно,
че бил обсипан с милости от Дука,
и кани ме при него да съм идел
и споделил щастливата му участ

АНТОНИО
А как отнасяш се към таз покана?

ПРОТЕЙ:
Като поставям бащината воля
над волята на първия приятел.

АНТОНИО
Във твоя случай тези две съвпадат.
А ти познаваш нрава на баща си —
щом нещо иска, иска го и край!
Реших известно време да прекараш
със Валентин във свитата на Дука.
Каквото той от къщи получава,
това ще получаваш ти от мен.
Бъди готов да отпътуваш утре
И не извъртай! Твърдо съм решил!

ПРОТЕЙ:
В тъй кратък срок едва ли ще успея —
поне с ден-два поотложете, татко!

АНТОНИО
Ако остане нещо, ще го пратим
отделно подир теб, но утре тръгваш.
А ти, Пантино, помогни, по-бърже!
да стегнем този господин за път!

ПРОТЕЙ:
Решил от огъня да се избавя,
в морето скочих и сега се давя.
Че Джулия ми пише, скрих нарочно,
боейки се за нашата любов,
а ето че по този повод точно
аз сам изтеглих жребия суров.
О, как напомня утрото любовно
несигурната слава на Април —
едва проблесне слънцето гальовно
и вече облак чер го е закрил!

ПАНТИНО
Синьор Протей, баща ви вече вика,
а вие го познавате поне!

ПРОТЕЙ:
Да, ида!... Подчинява се езика,
но, ах, сърцето вика: "Не и не!"

СКОК:
Синьоре! Ръкавицата ви, моля!

ВАЛЕНТИН:
Не, мойте са на мен.

СКОК:
Е, ваша воля!
Помислих, че желана е за вас.

ВАЛЕНТИН:
Я дай насам! Разбира се, е моя!
О, бих я разпознал между безброя
от ръкавички! Силвия!...

СКОК:
Синьора Силвия! Синьора Силвия!

ВАЛЕНТИН:
Защо викаш, глупако?

СКОК:
Защото е далече, господарю!

ВАЛЕНТИН:
Но кой ти каза да я викаш?

СКОК:
Ами вие я викахте, господарю! Може да съм сбъркал.

ВАЛЕНТИН:
Все бързаш!

СКОК:
А преди казвахте: "Все се бавиш!"

ВАЛЕНТИН:
Стига! Познаваш ли синьора Силвия?

СКОК:
Тази, по която ваша милост е лапнал?

ВАЛЕНТИН:
Какво? Отде си познал, че съм влюбен в нея?

СКОК:
От цял ред признаци, господарю. По примера на господин Протей и вие сте се научили да стоите с ръце, скръстени на гърдите като меланхолик; да се унасяте в любовни песни като глухар; да се движите все самичък като прокажен; да въздишате като ученик, загубил буквара си; да хълцате като девойче, което погребва баба си; да стоите без храна като болен на строга диета; да будувате нощем като богаташ, който се бои от крадци; да говорите носово като просяк на Великден. Фу! Навремето, когато се смеехте, кукуригахте като млад петел; когато вървяхте, стъпвахте като лъв; отказвахте се от храна само след добро хапване; и гледахте меланхолно само вследствие на празна кесия. А сега една мадама ви е преобразила така, че като ви гледам, не мога да позная прежния си господар!

ВАЛЕНТИН:
И всички тези недостатъци личат в мен?

СКОК:
Те личат и извън вас!

ВАЛЕНТИН:
Искаш да кажеш, че и други ги носят?

СКОК:
Не, вие ги носите, а други трябва да ги понасят!

ВАЛЕНТИН:
Друг да страда от тях? Не вярвам.

СКОК:
Тук сте прав, защото извън вас никой друг не страда от толкоз лудости. Но и вие сам сте извън себе си, а пък лудостта е така вътре във вас, че прозира като пикоч през колба, и който ви види, тутакси, без да е лекар, познава от какво сте болен.

ВАЛЕНТИН:
Запитах те дали познаваш синьора Силвия.

СКОК:
Тази, която ядете с очи на трапезата?

ВАЛЕНТИН:
И това ли си забелязал? Да, точно тя!

СКОК:
Е, не я познавам

ВАЛЕНТИН:
Е, как? Знаеш, че съм я гледал, пък не я познаваш?

СКОК:
Не е ли една такава, без капка чар?

ВАЛЕНТИН:
Напротив! Тя дори е може би не толкоз хубава, колкото чаровна!

СКОК:
А, тогава, господарю, всичко ми е съвсем ясно.

ВАЛЕНТИН:
Кое "всичко" ти е съвсем ясно?

СКОК:
Това, че тя си е направо грозна, но понеже ви е очаровала, на вас ви се струва, че...

ВАЛЕНТИН:
Нищо подобно, хубостта й е невероятна и очарованието й няма цена!

СКОК:
Е и това, господарю, е ясно.

ВАЛЕНТИН:
Кое е ясно?

СКОК:
Че сигур много се рисува и затова хубостта й не е за вярване и чара й никой не цени!

ВАЛЕНТИН:
Как никой? Аз го ценя извънредно високо!

СКОК:
Та вие изобщо не сте я виждали грозна!

ВАЛЕНТИН:
Че кога е била грозна?

СКОК:
Преди да се влюбите в нея!

ВАЛЕНТИН:
Аз се влюбих в нея, когато я видях, и сега продължавам да я виждам прекрасна!

СКОК:
Щом сте влюбен в нея, не можете да я виждате.

ВАЛЕНТИН:
Защо?

СКОК:
Защото любовта е сляпа. О, ако имахте моите очи или ако вашите виждаха ясно, както по времето, когато се подигравахте на господин Протей, че излизал от къщи без жартиери!

ВАЛЕНТИН:
И какво щях да видя тогава?

СКОК:
Нейната грозота и собствената си лудост. Защото вашият приятел забравяше да си стегне гащите от любов, а вие от любов още малко и ще почнете да излизате без тях!

ВАЛЕНТИН:
Тогава, драги, и ти трябва да си влюбен, защото вчера сутринта забрави да ми лъснеш обувките

СКОК:
Да, господине, бях се влюбил във възглавницата си. Добре че ме набихте за моята любов, та и аз да мога да ви смъмря за вашата!

ВАЛЕНТИН:
Все пак аз любя и стоя на своето!

СКОК:
Ако вместо да стоите, бяхте седнали на своето... може би ще ви мине по-бърже.

ВАЛЕНТИН:
Снощи тя ме помоли да й съчиня няколко стиха до едного, когото обичала

СКОК:
И вие й ги съчинихте?

ВАЛЕНТИН:
Да.

СКОК:
И не ги направихте поне малко да куцат?

ВАЛЕНТИН:
Направих ги, колкото можах, по-правилни... Тихо! Тя иде!

СКОК:
Чудесен куклен театър! И той такъв палячо! Тя го кара да говори вместо нея!

ВАЛЕНТИН:
Мадам и повелителко, стократно добро утро!

СКОК:
Ти й дай една добра нощ вместо милион завъртулки!

СИЛВИЯ:
Синьоре и поклоннико, на вас хилядократно!

СКОК:
Виж я ти! Вместо той на нея, тя му плаща с лихва!

ВАЛЕНТИН:
Написах писъмцето ви, госпожо,
до този ваш приятел неизвестен,
ала не бих го сторил, да не беше
дългът ми на покорен ваш слуга.

Подава и писмо

СИЛВИЯ:
Стилът му е добър. Благодаря ви!

ВАЛЕНТИН:
О, не! Едва ли съм сполучил с него,
но тъй като не знаех до кого е,
принуден бях да пиша общи думи.

СИЛВИЯ:
Измъчила съм ви, изглежда, много?

ВАЛЕНТИН:
Какво говорите! Кажете само,
ще ви напиша хиляди такива!
Ала все пак...

СИЛВИЯ:
"Все пак"? Добро начало!
"Все пак" какво?... Не, не, все пак мълчете!
Все пак вземете си назад писмото!
Все пак за второ няма да ви моля.

СКОК:
Ти ще молиш "все пак". И още как "все пак"!

ВАЛЕНТИН:
Не ви харесва, значи?

СИЛВИЯ:
Не, напротив,
но щом е без охота съчинено,
отказвам се. Вземете го!

ВАЛЕНТИН:
Но то е
за вас, госпожо!

СИЛВИЯ:
Знам, но вече, не,
не го желая. Нека е за вас!
Бих искала да бъде по-горещо!

ВАЛЕНТИН:
Ще ви напиша друго още днес!

СИЛВИЯ:
Добре. И прочетете си го сам!
Дано ви трогне! А в противен случай...

ВАЛЕНТИН:
Ако ме трогне, то какво тогава?

СИЛВИЯ:
Тогава го задръжте за труда си!
Довиждане, поклоннико!

СКОК:
О, ребус! О, енигма! О, тайнственост премудра,
о, чудеса неясни подобно нос на мутра!
Загадъчност, която по-трудно ще разкрия
от ветропоказател върху камбанария!
Той страстно я ухажва, а тя го разиграва
и кара ученика уроци да й дава.
Прекланям се! Това е наистина идея:
той сам да съчинява писмата си от нея!

ВАЛЕНТИН:
Ей, ти, какво умуваш там на глас?

СКОК:
Не, аз само си играех с рими, вие сте по умните работи.

ВАЛЕНТИН:
От какво заключаваш?

СКОК:
От това, че синьора Силвия ви е избрала за свой представител.

ВАЛЕНТИН:
Пред кого?

СКОК:
Пред вас самия. Тя ви ухажва косвено!

ВАЛЕНТИН:
Как "косвено"?

СКОК:
Исках да кажа "писмено".

ВАЛЕНТИН:
Та тя не ми е писала!

СКОК:
Че защо й е да ви пише, когато вие, синьоре, сам си пишете! Още ли не сте разбрали шегата?

ВАЛЕНТИН:
Не. Вярвай, като ти казвам!

СКОК:
Именно: не вярвам, като ми казвате! Е, щом не сте схванали шегата, сериозното и него ли не схванахте?

ВАЛЕНТИН:
Него схванах. Обсипа ме с ядни думи.

СКОК:
Да, но ви даде и писмо!

ВАЛЕНТИН:
Но то беше за нейния приятел!

СКОК:
И е стигнало своя получател!

ВАЛЕНТИН:
Ти вярваш ли в това?

СКОК:
А трябват ли слова?
Изпълнено от страх и свян,
до днес девойчето, горкото,
не е посмявало само
да вземе във ръка перото.
Какво да стори? И тогаз,
безспорно вдъхновено свише,
накарало е своя мил,
на нейния любим да пише!
Как само го казах! Като по книга!... Ей, господарю, време е за обяд!

ВАЛЕНТИН:
Аз ядох вече.

СКОК:
Извинявайте, господине, но ако любовта живее като хамелеона, само от въздух, моя милост се поддържа с по-питателни храни и един добър бифтек сега... Не бъдете, моля ви се, като вашата възлюбена! Имайте милост, имайте мъничко милост!

ПРОТЕЙ:
Не се сърди! Търпение, любима!

ДЖУЛИЯ:
Щом няма как, ще трябва да търпя.

ПРОТЕЙ:
Повярвай, скоро ще се върна тука!

ДЖУЛИЯ:
Ако сърцето ти не свърне нейде.
Вземи това от Джулия, за спомен!

Дава му пръстен.

ПРОТЕЙ:
А ти това от мен! Да се сменим!

ДЖУЛИЯ:
И таз целувка свята по устата
съюза ни свещен да запечата!

ПРОТЕЙ:
Ръката си ти давам в знак на вярност:
ако пропусна във Милано час,
по Джулия забравил да въздъхна,
през следващия час нещастна случка
да ми плати за грозната измяна!
Баща ми чака! Не, не говори!
Зове ме приливът! Ах, не, не този
на сълзите ти! Той ме спира тук!
Прощавай, Джулия!

И нито звук?
Как скромна вярната любов била:
не с думи тя говори, а с дела!

ПАНТИНО
Синьоре!

ПРОТЕЙ:
Ида!... О, прощален миг
с ридаеща душа и ням език!

ЛАНС:
Не, трябва ми поне още час, за да си дорева! Целият ни Лансовски род си го има тоя недостатък. Получих си причастието от наследството като оня, блудкавия син, и тръгвам с господин Протей към двора на миланския Дук. Но този мой Сръдльо е най-безчувственото куче на света: майка ми плаче, баща ми реве, сестра ми се дере, слугинчето вие, котката чупи пръсти, цялата къща е загубила ума и дума, а този коравосърдечен пес — нито сълза! Камък! Хладен, валчест, речен камък! В сърцето му има толкоз жалост, колкото у някой подъл кучи син! И евреин би заплакал, ако ни видеше как се разделяхме! Баба ми, дето от десет години не вижда, и тя за малко да ослепее от плач, като ме изпращаше! Сега ще ви покажа как беше: тази обувка тука е баща ми... Не, баща ми по-добре да е тази, лявата... Не, не, лявата е майка ми... Не, и така не върви. Хай, да му се не види, как да го реша това?... А така е, така е, на тази подметката й е по-изтъркана. Тази обувка, с дупката, е, значи, майка ми. А тази е баща ми. Ха, така! Дявол да го вземе! Дотук добре. Сега виждате ли тази тояга? Тя е сестра ми. Дето викат: "Жълта като пръст, суха като тръст." Тази шапка е слугинята ни, а кучето съм аз... Не, кучето ще си е кучето, а пък аз ще бъда куч... Не, чакайте, обърках се, кучето съм аз, а пък аз съм си аз. Ха, така! Ето как беше. Отивам първо при баща си: "Татко, благослови ме!" Обувката не трябва да каже дума от вълнение. Само плаче. Аз го целувам, ето така. Той още циври. Отивам при майка си... Ах, защо не може тази тук сега да се разбъбри като смахната! Целувам я и нея, значи... Точно така. И дъхът й без разлика... После отивам при сестра си, гледайте я само, как се люшка и хълца от мъка!... И през цялото време този пес, ей го, седи си и не може да изцеди една сълзица, една думичка да пророни! А вижте ме мен как поливам праха!

ПАНТИНО
Ланс, бързо, бързо! Какво си се разхленчил бе, човек? Приливът дойде, господарят ти е на палубата, корабът е отвързан! Не чуваш ли? Отвързан е! Ще го изпуснеш и не можеш го догони!

ЛАНС:
Първо, е вързан и, второ, и да го изпусна, няма да седна да го гоня!

ПАНТИНО
Ама ти за какво говориш бе!

ЛАНС:
За този вързания тук! Това е най-неблагодарният от всички песове на света! И да ме пита човек защо съм се привързал към него!

ПАНТИНО
Хайде бе! Аз ти говоря за кораба, че е отвързан и ще го изтървеш; а изтървеш ли кораба, изтърваш пътуването; изтървеш ли пътуването, изтърваш господаря си; изтървеш ли господаря си, изтърваш службата... Защо ми запушваш устата?

ЛАНС:
За да не си изтървеш езика!

ПАНТИНО
Казвам ти го, за да си предупреден!

ЛАНС:
Е, щом и утре е ден, защо да бързам? Няма да изпусна нито прилива, нито кораба, нито господаря, нито службата! Ако реката пресъхне, ще я напълня със сълзи, ако вятърът стихне, ще издуя платната с въздишки!

ПАНТИНО
Тръгвай, тръгвай! Пратиха ме да те викам.

ЛАНС:
Че викай, кой ти пречи!

ПАНТИНО
А бе ти ще тръгваш ли?

ЛАНС:
Вече съм тръгнал! Защо викаш?

СИЛВИЯ:
Поклоннико!...

ВАЛЕНТИН:
Госпожо!...

СКОК:
Защо се мръщи този?

ВАЛЕНТИН:
Навярно от любов!

СКОК:
Каква любов? Към вас?

ВАЛЕНТИН:
Към моята любима.

СКОК:
Друснете му един!

СИЛВИЯ:
Поклоннико, изглеждате печален!

ВАЛЕНТИН:
Щом казвате, навярно тъй изглеждам.

ТУРИО:
Изглеждате? Туй значи, че не сте!

ВАЛЕНТИН:
Възможно е.

ТУРИО:
И значи, сте двуличник?

ВАЛЕНТИН:
Навярно съм, но колкото и вий.

ТУРИО:
Какъв изглеждам, а не съм например?

ВАЛЕНТИН:
Например умен.

ТУРИО:
А по какво решихте, че не съм?

ВАЛЕНТИН:
По глупостта ви.

ТУРИО:
Къде намирате я вие?

ВАЛЕНТИН:
Под дрехите ви тя се крие.

ТУРИО:
Завиждате ми може би за плаща?

ВАЛЕНТИН:
Да, глупостта ви със разкош си плаща.

ТУРИО:
Какво?

СИЛВИЯ:
Защо сте гневен, синьор Турио? Вие съвсем сменихте цвета си!

ВАЛЕНТИН:
Оставете го, мадам — господинът е нещо като хамелеон.

ТУРИО:
Който би предпочел да се нахрани с кръвта ви, отколкото да диша един въздух с вас!

ВАЛЕНТИН:
Казахте ли нещо, синьоре?

ТУРИО:
Заради вас няма да го повтарям!

ВАЛЕНТИН:
Позната история — винаги свършвате, преди да сте почнал!

СИЛВИЯ:
Признавам, чудна словесна престрелка! И извънредно бърза!

ВАЛЕНТИН:
Бяхме добре запасени с муниции, мадам.

СИЛВИЯ:
А кой ви е снабдителят, поклоннико?

ВАЛЕНТИН:
Самата вие, мадам. Господин Турио заема огъня на своята духовитост от погледа ви и е тъй любезен да изразходва заема си във вашето общество.

ТУРИО:
Господине, ако плащате със своя дума на всяка моя, скоро ще ви накарам да фалирате!

ВАЛЕНТИН:
Не се съмнявам, уважаеми. Хазната ви сигурно пращи от думи, защото, както личи по ливреите на слугите ви, вие им плащате с редовни месечни обещания.

СИЛВИЯ:
Господа, моля ви! Баща ми пристига!

ДУКЪТ:
Отблизо ви обсаждат, виждам, дъще...
Баща ви, Валентине, бил добре.
Дали ще ви зарадват две-три вести
от вашите другари?

ВАЛЕНТИН:
Ваша милост,
ще бъда свръхщастлив да са добри!

ДУКЪТ:
Вий имате съгражданин на име
Антонио, нали?

ВАЛЕНТИН:
Да, ваша милост.
Това е мъж от знатна кръв, почитан
сред гражданството.

ДУКЪТ:
Няма ли той син?

ВАЛЕНТИН:
Да, има и такъв, че заслужава
един родител с тъй отлична слава!

ДУКЪТ:
Вий знаете ли го?

ВАЛЕНТИН:
Тъй, както зная
сам себе си — със него от детинство
приятели сме, но докато аз
ленивец бях и без да мисля, пръснах
годините, чиято сладка полза
облича в съвършенство старостта ни,
Протей — това е неговото име —
меда им сбра до края и сега е
на възраст млад, но възрастен по опит,
зелен на вид, но откъм разум зрял,
или накъсо — тъй като хвалбите
не могат стигна неговата стойност —
това е благородник съвършен,
от ни едно достойнство не лишен!

ДУКЪТ:
Ей богу, ако всичко туй е вярно,
ще е способен да съветва крал
и фаворит да бъде на кралица!
Добре, добре! С високи препоръки
той тук дошъл е и възнамерява
да служи в двора ми известно време.
Вестта, надявам се, ще ви зарадва.

ВАЛЕНТИН:
Ако ми липсва нещо, туй е той!

ДУКЪТ:
Тогаз го приемете по достойнство.
На вас говоря, дъще, и на вас,
любезни Турио. За ВАЛЕНТИН:
молба такава, явно, е излишна.
Веднага ще ви го изпратя тук.

ВАЛЕНТИН:
Това е оня рицар, който беше —
разказах ви — готов със мен да дойде,
ако една девойка не държеше
очите му заключени във своите.

СИЛВИЯ:
Сега му ги е върнала навярно,
заменяйки ги с друг залог любовен?

ВАЛЕНТИН:
Не, мисля, че тя още ги задържа.

СИЛВИЯ:
Тогава ще е сляп, а как слепец
могъл би да намери път към вас?

ВАЛЕНТИН:
О, любовта е с хиляди очи!

ТУРИО:
Аз зная пък, че няма ни едно!

ВАЛЕНТИН:
Видели сте я сигурно сами,
понеже тя пред грозното жуми!

СИЛВИЯ:
Пристигна гостенинът! Край на всичко!

ВАЛЕНТИН:
Добре дошъл, Протей! Госпожо, моля,
на моя пръв приятел докажете,
че той е и за вас добре дошъл!

СИЛВИЯ:
От доказателства той няма нужда,
ако това е оня, за когото
вий чакахте тъй жадно новини.

ВАЛЕНТИН:
Да, той е. Разрешете му да бъде
слуга на ваша милост редом с мен!

СИЛВИЯ:
Не съм заслужила слуга тъй ценен.

ПРОТЕЙ:
Напротив, той, мадам, не е заслужил
да служи при тъй ценна господарка!

ВАЛЕНТИН:
О, стига сте си служили със тази
игра на кой кого не е заслужил —
вземете го, госпожо, за слуга!

ПРОТЕЙ:
Ще бъда горд усърдно да ви служа!

СИЛВИЯ:
Усърдието винаги се плаща.
О, рицарю, макар и недостойна,
приемам ви за свой слуга от днес.

ВАЛЕНТИН:
Ще ми плати, ако го каже друг!

СИЛВИЯ:
Че ви приемам?

ВАЛЕНТИН:
Че сте недостойна!

СЛУГАТА
Госпожице, баща ви би желал
да ви говори.

СИЛВИЯ:
Съобщи, че идвам!

Елате, синьор Турио! А вие,
служителю мой нов, обогатете
приятеля си с новости от къщи
и после обадете ни се пак!

ПРОТЕЙ:
И двама сме на вашите услуги!

ВАЛЕНТИН:
Е, как остави нашите? Разказвай!

ПРОТЕЙ:
В отлично здраве. Всички те приветстват.

ВАЛЕНТИН:
А твойте как са?

ПРОТЕЙ:
Здрави са и те.

ВАЛЕНТИН:
А дамата ти? Любовта върви ли?

ПРОТЕЙ:
Защо да ти досаждам — аз те зная:
ти бягаш от истории любовни!

ВАЛЕНТИН:
О, не! О, не! Животът промени ме!
Сега съм друг, приятелю — задето
наричах любовта с обидни думи,
властта й всемогъща ме осъди
на пости тежки, вопли непрестанни,
въздишки дневни и среднощни сълзи,
като при туй, за да не си почивам,
отпъдила съня от тез очи,
да пазят мойта скръб ги назначи!
Каква деспотка любовта била!
Сега разбрах, че на земята няма
по-зли тегла от нейните тегла,
от радостта й радост по-голяма!
"Любов" туй име в моя ум витае
и думите ми пълни то едничко!
Повярвай ми: за мене любовта е
сега храна, вода, сън, въздух, всичко!...

ПРОТЕЙ:
Личи си! Във очите заблестели
съдбата ти чета: кажи, не е ли
тя идолът, пред който се прекланяш?

ВАЛЕНТИН:
Тя! Тя! Нали небесно същество?

ПРОТЕЙ:
Не, земно е, но прелестно безкрай.

ВАЛЕНТИН:
Не, не, кажи "небесно"!

ПРОТЕЙ:
За какво
да я лаская?

ВАЛЕНТИН:
Мене поласкай!
Възхвалите към Силвия са днеска
за мене като хапчета със мед!

ПРОТЕЙ:
С горчиви ти лекува мойта треска
и ето че сега е твоят ред!

ВАЛЕНТИН:
Тогаз я наречи, каквато е:
царица между всичките жени!

ПРОТЕЙ:
Ако не смятам Джулия — съгласен!

ВАЛЕНТИН:
Не, мили мой! Без тези уговорки
или обиждаш дамата ми!

ПРОТЕЙ:
Значи,
пред своята да я предпочета?

ВАЛЕНТИН:
И твойта предпочетена ще бъде
пред другите с честта да носи шлейфа
на Силвия, за да не би земята,
целунала го, тъй да стане горда,
че да откаже вече да тъче
на своите пролетни цветя килима
и всички времена да облече
във снеговете на безкрайна зима!

ПРОТЕЙ:
Тоз пищен стил пък откъде го взе?

ВАЛЕНТИН:
Вселената е в нейните нозе!
Една е тя, сама на тоя свят!

ПРОТЕЙ:
И остави я да си е сама!

ВАЛЕНТИН:
Не, аз съм неин! О, невиждан блясък!
Съкровище, далече по-богато
от пет морета с перли вместо пясък,
с вълни нектарни и скали от злато!...
О, господи! Прости, Протее мой,
че те оставям, но самичък виждаш
как просто луд съм! Силвия сега е
със този мой съперник малоумен,
когото нейният баща харесва —
защото е натъпкан със пари —
и ревността отвътре ме гори!

ПРОТЕЙ:
Но тя нали обича теб?

ВАЛЕНТИН:
О, да,
дори сгодени сме и най-подробно
сме уговорили часа венчален
и как до нея ще се изкатеря,
и бягството със въжената стълба,
и всичко, всичко нужно, за да стигна
до жажданото щастие... Ела,
ела, Протей, със мене в мойта стая
да ми помогнеш с дружески съвет!

ПРОТЕЙ:
Върви напред, аз няма да се бавя:
нещата си от пристана ще взема
и подир мъничко ще бъда тук.

ВАЛЕНТИН:
Нали ще бързаш?

ПРОТЕЙ:
Да. Не се съмнявай!
Ах, както жар пропъжда жар или
клин клин избива, тъй тоз образ нов
сърцето ми внезапно изцели
от спомена за прежната любов!
Кое — очите ми или речта й,
ликът й или моята невярност —
ме кара да умувам тъй безумно?
Да, дивна е, но също тъй е дивна
и Джулия, която аз обичам,
...или обичах, тъй като страстта ми
стопи се като восъчната кукла,
която до свещта загубва даже
и спомена от своите черти.
Усещам как във мен хладее вече
приятелството ми към Валентин —
обичам милата му твърде много,
за да обичам него даже малко!
А щом се влюбих в нея тъй горещо,
преди да я познавам, кой знай колко
ще я обикна, щом я опозная!
Светликът на ума ми се размъти,
при срещата със външното от нея —
когато засияе и умът й,
боя се, че съвсем ще ослепея!
Дано страстта ми някак се смири —
не ще ли — всички средства са добри!

СКОК:
Ланс, ти ли си? Добре дошъл в Милано!

ЛАНС:
Не бързай, момчето ми! Още не може да се каже, че съм добре дошъл. Винаги съм казвал тъй: човек не е зле свършил, докато не са го обесили; нито е добре дошъл, докато не са го поканили някъде и хазайката там не му е рекла: "Ха, добре дошъл!"

СКОК:
Тръгвай тогава с мене, разбойнико! Ще те заведа в една кръчма, дето срещу пет стотинки ще получим петстотин "Добре дошли!" Но я кажи, драги, как се разделиха твоят господар и синьора Джулия?

ЛАНС :
Ами че как! След като се прегърнаха доста за дълго, разделиха се съвсем набързо.

СКОК:
Но тя ще се ожени за него, нали?

ЛАНС:
Не.

СКОК:
Хайде бе! Няма ли той да се омъжи за нея?

ЛАНС:
И той не.

СКОК:
Значи, са скъсали?

ЛАНС:
Няма такова нещо. Всичко им е здраво.

СКОК:
Е, как стана тая работа?

ЛАНС:
Ами както винаги. На него като му ставаше и на нея й ставаше.

СКОК:
Нищо не разбирам, глупако!

ЛАНС:
Ами как ще разбереш, тъпако! Тоягата ми е по-схватлива от тебе!

СКОК:
Е, какво ти разбира толкова тоягата?

ЛАНС:
Всичко. Казвам й: "Огъни се!" — огъва се; казвам й: "Изправи се!" — изправя се.

СКОК:
Защото я държиш.

ЛАНС:
Че теб господаря ти те държи от толкоз време, а ти пак не се изправяш.

СКОК:
Хайде, кажи последно: ще стане ли сватбата или не?

ЛАНС:
Питай песа ми! Ако каже "да", ще стане: ако каже "не", тогава пък ще стане: ако ли пък нищо не каже, а само завърти опашка, това вече значи, че ще стане.

СКОК:
Значи, ще стане. Защо го увърташ толкоз?

ЛАНС:
Защото тайните аз ги казвам само иносказателно.

СКОК:
Добре, и това ми стига. А ти разбра ли, че моят господар и дъщерята на Дука се обичат и че синьор Валентин може да стане голям дук.

ЛАНС:
Винаги съм го мислил за такъв!

СКОК:
За какъв "такъв"?

ЛАНС:
За както го каза: голям бук!

СКОК:
Ах, ти, кучи сине, ще ме разбираш обратно!

ЛАНС:
О, брат му не познавам, но ти казвам за него, магарешко чедо!

СКОК:
И аз за него ти казвам, че може да стане дук!

ЛАНС:
Да стане и дудук, ако ще, мен какво ми влиза в работата. Ако ще ме водиш в кръчмата, хайде! Ако не, значи, че си евреин, нечестивец и вън от правата вяра!

СКОК:
Това пък защо!

ЛАНС:
Защото аз направо ти дадох вяра, че ще ме почерпиш, а ти сега се дърпаш! Ще вървим ли или напротив?

ЛАНС:
Ще вървим, разбира се!

ПРОТЕЙ:
Да скъсам с Джулия — ще стъпча клетва,
да любя Силвия — ще стъпча клетва,
да лъжа Валентин — ще стъпча клетва,
и тъкмо тази сила, от която
към първата от клетвите бях тласнат,
ме прави днес клетвопрестъпник троен!
Любов, която сладко изкуси ме,
на жертвата си дай сега съвет,
как тежкия си грях да оправдае!
Звезда е таз, в която вчера вярвах,
но днес боготворя самото слънце,
а бива ли разсъдъкът да спазва
обети безразсъдни? Няма воля
тоз, който зарад някаква си дума
не сменя грозното със по-красиво!...
Фу, "грозно"! Светотатствена уста,
как каза го за същата, чиято
върховна власт над себе си зовеше
до вчера със безброй горещи клетви!
Не мога да разлюбя!... Мога, мога,
но таз, която длъжен съм да любя!
Простете, Джулия и Валентине!
Запазя ли ви, себе си загубвам,
загубя ли ви, себе си намирам
и Силвия! Пък аз съм си по-мил
дори и от най-милия приятел,
и после любовта стои над всичко,
а Джулия, със Силвия сравнена,
е просто етиопка! Не, решен съм —
че Джулия е жива, ще забравя,
щом мъртва е към нея любовта ми,
и Валентин далечен ще ми стане,
на Силвия щом имам близостта!
Но как на себе си да бъда верен,
не сторя ли предателство към него?
Да, тази нощ по въжената стълба
той смята стаята й да достигне
със помощта на своя пръв съперник.
Без бавене за готвеното бягство
ще кажа аз на нейния баща:
той, бесен, ще прогони Валентин,
защото готви Турио за зет,
а аз, когато Валентин замине,
и Турио да надхитря ще зная.
Любов, сега от думи към дела!
Ти ум ми даде — дай ми и крила!

ДЖУЛИЯ:
Лучета, мила моя, помогни ми,
във името на любовта те моля,
кажи ми, живо дневниче, в което
записала съм всичките си мисли,
как бих могла без ущърб за честта си
във път да се отправя към Милано,
за да намеря своя скъп любим?

ЛУЧЕТА:
Но пътят е мъчителен и дълъг!

ДЖУЛИЯ:
Не чувства пътя старецът поклонник,
когато с немощни нозе измерва
царства безкрайни — как ще го почувства
жена, летяща на криле любовни,
и то към дивна цел като Протей!

ЛУЧЕТА:
Все пак ще бъде по-добре, госпожо,
да го изчакате да се завърне!

ДЖУЛИЯ:
О, боже мой, нима не си разбрала,
че да го виждам, е храна за мен?
Смили се, погледни ме как линея,
оставена без него толкоз дълго!
Да беше те докосвала любов,
би знаела, че е еднакво мъдро
да се подклажда огън с буци сняг
или гаси сърдечен пламък с думи.

ЛУЧЕТА:
Че кой гаси ви пламъка? Аз само
се мъча да му сдържам яростта,
за да не би да лумне той извън
пределите на здравия ни разум.

ДЖУЛИЯ:
Но колкото по искаш да го спреш,
ти повече разпалваш го! И аз
приличам на рекичка: щом от яз —
сама го знаеш — бъде тя възпряна,
ръмжи, реве в нетърпелива пяна,
а щом я пуснат, ромоли приветно
със всяко свое камъченце цветно,
целува всяка тръст и всеки лист,
надвесил се над бързея й чист,
и през гори, ливади и градини
извива във игриви серпентини,
дордето в океана си се влей...
Затуй да ме възпираш ти недей!
Като река ще бъда търпелива
и моето сърце не ще унива,
дорде не стигна своя мил кумир
и не намеря в погледа му мир,
като душа, след дълъг труд приета
в мира на Елисейските полета!

ЛУЧЕТА:
Но как, в какво ще тръгнете на път?

ДЖУЛИЯ:
Не в женски дрехи, за да не възбуждам
желания у пътника безпътен.
Ще ми намериш облекло, в което
да имам вид на благороден паж.

ЛУЧЕТА:
Нима ще си отрежете косата?

ДЖУЛИЯ:
Не, само ще я стегна със корделки
на възел чета и на джуфки разни —
днес младите мъже са по-чудати
дори от нас.

ЛУЧЕТА:
Тогаз какъв модел
да бъде панталонът ви, госпожо?

ДЖУЛИЯ:
Това звучи като: "А колко дълга
полата ви да пуснем, господине?"
Уший го просто, както му е ред!

ЛУЧЕТА:
Редът му е със джоб, издут отпред.

ДЖУЛИЯ:
Не те е срам!

ЛУЧЕТА:
А за какво, мадам?
Сега кроят ги все с издуто там,
а вий ще можете да си държите
в туй джобче макарите и иглите!

ДЖУЛИЯ:
Снабди ме, моля те, със облекло,
което ще намериш за прилично.
Но питам се: какво светът ще каже,
щом разбере за моята постъпка?
Боя се от присъдата му строга.

ЛУЧЕТА:
Тогаз си стойте вкъщи!

ДЖУЛИЯ:
Не, не мога!

ЛУЧЕТА:
Тогаз пък забравете страховете,
багажа си сберете и вървете!
Ако Протей със радост ви посрещне,
какво, че друг ви бил изпратил с укор?
Но той дали?...

ДЖУЛИЯ:
Какво "дали"? Това е
последното, в което се съмнявам!
Порой от клетви, океан от сълзи,
безброй от доказателства за обич
ме уверяват, че Протей ме чака!

ЛУЧЕТА:
Войска, която хвърлят във атака
измамниците!

ДЖУЛИЯ:
Знам ги: долни хора
със долни помисли. Но моя мил
под праведна звезда се е родил:
даде ли слово, сякаш подпис дава,
даде ли клетва, сякаш прорицава,
очите му неистина не знаят,
сълзите му от искреност сияят,
той цял е по-далече от лъжата,
отколкото небето от земята!

ЛУЧЕТА:
Дано да го заварите такъв!

ДЖУЛИЯ:
Ако обичаш мен, не го обиждай
със подозрения! Ще те обичам,
ако обичаш него, инак — не!...
Ела, ела да дообмислим всичко
за пътя, който няма да е кратък!
Ще разполагаш отсега нататък
със моите имущества и име,
но срещу тях без бавене стегни ме
за тръгване! Върви, недей се мая!
Миг повече не мога да изтрая!

ДУКЪТ:
Любезни Турио, ще ви помоля
да ни оставите за миг сами.
Какво ще споделите с мен, Протей?

ПРОТЕЙ:
Другарството ме кара да мълча
за туй, което искам да ви кажа,
но спомня ли си благосклонността ви —
към мене, недостойния! — дългът
подтиква ме да ви открия тайна,
която инак срещу нищо друго
не бих издал: О, знайте, ваша милост,
че Валентин, другарят ми, таз нощ —
на мене той самият го разправи —
замисля да открадне дъщеря ви!
Аз знам, че готвите я за съпруга
на Турио — макар че тя го мрази —
и щом представих си как тежко тази
внезапна загуба ще ви срази,
при възрастта ви, предпочетох — воден
единствено от чувството за дълг —
да проваля тез негови кроежи,
наместо, скрил ги, вас да натоваря
със планина от скръб, чието бреме
във гроба би ви смъкнало без време.

ДУКЪТ:
Благодаря за верността, Протей,
на мен разчитай, докато съм жив.
Аз наблюдавах тяхната любов,
когато те си мислеха, че дремя,
и често бях готов да забраня
на Валентин да среща дъщеря ми,
но тъй като боях се да не сбъркам
и без вина да обвиня младежа —
припряността, ти знаеш, ми е чужда! —
търпях все пак, докато се сдобия
със доказателства необорими
за туй, което ти сега разкри ми.
А как тревожен бях, личи от туй, че
понеже младата душа е слаба —
заключвам дъщеря си всяка вечер
във дворцовата кула, откъдето
не може никой да я похити.

ПРОТЕЙ:
Те, ваша милост, са открили начин,
да стигне той до нейния прозорец
и с помощта на стълба от коноп
във тъмнината да я смъкне долу.
След малко той ще мине с тази стълба
и вие лесно ще го заловите.
Но моля ви, недейте ме издава —
подбуди ме да ви предупредя
любов към вас, а не вражда към него!

ДУКЪТ:
Кълна се, и през ум не ще му мине,
че съм узнал кроежа му от теб!

ПРОТЕЙ:
Довиждане! Той иде, ваша милост!

ДУКЪТ:
Къде тъй бързо, драги Валентине?

ВАЛЕНТИН:
Ах, ваша милост, пратеник ме чака
да отнесе писма до моите близки
та бързам много да му ги предам.

ДУКЪТ:
Нима са толкоз важни?

ВАЛЕНТИН:
Не. Аз само
им съобщавам, че съм жив и здрав
и че щастлив при двора ви живея.

ДУКЪТ:
Тогаз постойте тук. Отдавна искам
да поговорим по един въпрос
дискретен и за мене твърде важен.
Безспорно вие знаете отдавна,
че смятам да омъжа дъщеря си
за кавалера Турио?

ВАЛЕНТИН:
Да, зная
и мисля, че това е кандидат
заможен, тежък, щедър и богат,
напълно подходящ за дъщеря ви.
Но почнал ли е той да й се нрави?

ДУКЪТ:
За жалост, не. Язвителна, свадлива,
враждебна, горда, опака и мрачна,
тя своя дълг на дъщеря не чувства,
ни помни мойто право на родител;
и ще ви кажа: лошият й нрав
накрая тъй ме охлади към нея,
че аз, комуто мяркаха се вече
последни дни от мило чедо сгрени,
сега намислил съм жена да взема,
а дъщеря си да омъжа, дето
— щом мене и имота ми не тачи —
едната хубост ще й бъде зестра!

ВАЛЕНТИН:
Но как могъл бих аз да ви помогна?

ДУКЪТ:
Обичам една дама тук, в Милано,
но толкоз скромна, че не се поддава
на мойто красноречие старешко.
Станете ми наставник, Валентине,
защото съм отвикнал да ухажвам,
пък и ухажването днес е друго:
кажете ми: с какво да привлека
към себе си блестящия й поглед?

ВАЛЕНТИН:
С подаръци. За женската душа
в един брилянт се крие сила няма,
каквато в най-доброто слово няма.

ДУКЪТ:
Но тя ми върна първия подарък!

ВАЛЕНТИН:
Тогава й пратете втор, по-ярък!
След него — трети! И недейте спира!
Подир смарагда пращайте сапфира!
Жените най отблъскват туй, което
най-мило им е всъщност на сърцето,
и цел на техния отпор суров
е да разпалват мъжката любов.
Вий казвате, че пъди ви? Нима?
За опит оставете я сама!
Не, не, от отказа й се не бойте!
При тях "Вървете си!" е знак на "Стойте!",
а вий не стойте, ами ги ласкайте
и гъделичкайте ги и им дайте —
дори да са грозници нетърпими —
да вярват, че са дивни херувими!
Нима е мъж тоз, който не умее
с език една жена да завладее?

ДУКЪТ:
Но тази, за която става дума,
на млад човек от род е обещана
и близките й толкова я пазят,
че диря я напразно всеки ден?

ВАЛЕНТИН:
Ами дирете я тогава нощем!

ДУКЪТ:
Но нощем са вратите им под ключ,
а ключовете им — на скрито място!

ВАЛЕНТИН:
Минете през прозореца тогава!

ДУКЪТ:
Е, да, но стаята й е високо
с надвесен зид, така че всеки опит
да стигна със катерене до нея
е свързан със опасност за живота!

ВАЛЕНТИН:
Достатъчна ще бъде една стълба
от здрав коноп със две железни куки,
за да достигнете до свойта Херо,
ако я любите като Леандър!

ДУКЪТ:
Заклевам ви в дворянската ви кръв:
отде да се снабдя с такава стълба?

ВАЛЕНТИН:
А за кога ви трябва?

ДУКЪТ:
Засега!
За тази вечер! Любовта веднага
като дете към сладкото посяга!

ВАЛЕНТИН:
Във шест часа я имате от мене!

ДУКЪТ:
Но аз на срещата ще ида сам —
как мога да я отнеса дотам?

ВАЛЕНТИН:
О, тя за тази цел е подходяща —
чудесно ще я скриете под плаща.

ДУКЪТ:
Тоз, вашият, например, би ли стигнал?

ВАЛЕНТИН:
Престигнал, даже!

ДУКЪТ:
Я го разтворете,
за да го видя колко е широк!

ВАЛЕНТИН:
Но те са все еднакви, ваша милост!

ДУКЪТ:
А как се носи тоз модел, не зная...
Я, дайте да опитам!... О-хо-хо!
Писмо?... "За Силвия"... А туй какво е?
Я виж, та туй е стълбата за мен!
Ще позволите да го разпечатам!

Чете.

"Писмата ми нощуват с тебе, мила,
а входът ти пред мене се затваря —
о, зла съдба, слугите одарила
с несбъднатия блян на господаря!
Отвън, измръзнал той във мрака плаче,
додето те се топлят на гръдта ти:
и теб кълне той, мила, затова че
в леглото си ги пускаш толкоз пъти
и сам кълне се, че ги праща там,
където би желал да бъде сам!"
А туй какво е?
"Таз вечер, Силвия, бъди готова!"
Така, така! И стълбата е тука!
Тъй значи: като оня Фаетон —
но без да си на слънце син — решил си
да скочиш в колесницата небесна
и да опърлиш всичко по земята?
Блести звезда над теб — и ти посягаш?
Марш, марш, нахалнико! Марш, дръзки робе!
Върви, раздавай своите усмивки
на равните си! И ако те пускам,
на моето търпение дължиш го,
а не че си заслужил! И да знаеш,
че тази милост надминава всички,
с които досега съм те обсипал!
Но ако в моите земи останеш
за миг след времето необходимо,
за да си вдигнеш вещите оттук,
гневът ми ще надхвърли всяка обич,
която имал съм към дъщеря си
или към теб!... Недей се оправдава!
Върви, ако животът ти е мил!

ВАЛЕНТИН:
Защо не смърт пред тази жива мъка?
Какво е смърт? Нали да си изгонен
от себе си? А Силвия съм аз!
Изгнание от нея, това значи
изгнание от себе си! Или,
със други думи казано, пак смърт!
Без Силвия за мене няма слънце!
Без Силвия за мене няма радост!
Нима с представи само да живея
и с образа й само да се храня?
Не, нощем ако тя не е до мене,
и славеите няма да са сладки!
Не, денем ако тя не е със мене,
и небесата няма да са светли!
Тя моя същина е. Аз изчезвам,
престане ли въздействието нейно
да ме подхранва, стопля, озарява!
Ах, все една е моята присъда:
остана ли — отивам към смъртта си,
замина ли — живота си напускам!

ПРОТЕЙ:
Търси, търси, трябва да го намерим!

ЛАНС:
Ау, ау! Ау го!

ПРОТЕЙ:
Кой "го"?

ЛАНС:
Този "го", когото гоним! Един Валентин с оскубана козина!

ПРОТЕЙ:
Валентине, ти ли си?

ВАЛЕНТИН:
Не.

ПРОТЕЙ:
Е, кой си? Духът му?

ВАЛЕНТИН:
И дух не съм.

ПРОТЕЙ:
Какво си тогава?

ВАЛЕНТИН:
Просто никой! Аз съм едно нищо!

ЛАНС:
Нищото не може да говори. Да му стоваря ли нещо?

ПРОТЕЙ:
На кого?

ЛАНС:
На този никой!

ПРОТЕЙ:
Да не си посмял, простако!

ЛАНС:
Че нали няма да ударя никого? Господарю, нека...

ПРОТЕЙ:
Назад ти казах!... Валентине, чувай!

ВАЛЕНТИН:
За сладки вести моят слух е глух —
тъй страшно е затъпкан той с горчиви!

ПРОТЕЙ:
Тогава мойта ще мълчи, защото
е пълна със отрова за ухото!

ВАЛЕНТИН:
О, боже, Силвия?... Нима е мъртва?

ПРОТЕЙ:
Не, Валентине!

ВАЛЕНТИН:
Не Валентин е тоз пред теб, а труп,
ако не диша Силвия!... Или
от клетвата си тя се е отрекла?

ПРОТЕЙ:
Не, Валентине!

ВАЛЕНТИН:
Не Валентин е той, а призрак блед,
ако не помни Силвия за него!...
Кажи тогаз какви са твоите вести?

ЛАНС:
Синьоре, съобщиха му, че от днес вие сте в изгнание!

ПРОТЕЙ:
В изгнание! Да, туй е мойта вест:
ти вече обявен си за изгнаник
от този двор, от Силвия, от мен!

ВАЛЕНТИН:
Приятелю, от тази черна вест
преял съм аз — не ме тъпчи със нея!
А Силвия узнала ли е вече?

ПРОТЕЙ:
Узна! И във нозете на баща си
с молба простря се и проля море
от тези течни бисери, които
светът нарича сълзи, и зачупи
ръцете си тъй снежнобели, сякаш
от много скръб останали безкръвни,
но ни ръце прострени, ни слова,
ни стонове, раздиращи сърцето,
смекчиха с нещо яростта на Дука.
"Ако го хванат тука, ще умре!" —
така й каза той и двойно гневен,
че тя се бе застъпила за тебе,
в затвор я прати и при туй заплаши,
че до живот ще я държи под ключ!

ВАЛЕНТИН:
О, замълчи! Или познаваш дума,
която може смърт да ми дари?
Ако е тъй, в ухото ми вдъхни я,
да екне като сетна литургия
за мене и за черната ми скръб!

ПРОТЕЙ:
Недей да плачеш, че си нямал изход,
а изход подири, за да не плачеш!
Със времето бедите се оправят.
Във любовта надеждата е както
тояжка в път — опирай се на нея
и я размахвай срещу черни мисли!
Ти може да си някъде далече,
а твоите писма да бъдат тук —
до мен ги пращай, аз ще се погрижа
на Силвия да стигнат до гръдта.
Но да не губим време! Тръгвай с мен
зад градските стени ще те изпратя,
така че пътьом ще обмислим всичко!
Щом не за теб, за своята любима
ужасната опасност осъзнай!
Побързай, казвам ти! Върви след мен!

ВАЛЕНТИН:
Ти, Ланс, веднага бягай, намери
слугата ми! Кажи му, че го чакам
при северните порти!

ПРОТЕЙ:
Да, и бързай!...
Без бавене, че срокът ти ще мине!

ВАЛЕНТИН:
О, Силвия! О, бедни Валентине!

ЛАНС:
Че съм глупак, глупак съм и все пак съм с достатъчно ум, за да разбера, че господарят ми май пада малко нещо негодник. Но какво ми влиза това на мен в работата!... Защото никой на земята не знае, но аз съм влюбен! Само че това е тайна, която цял впряг коне не може да измъкне от мене! И на никого няма да кажа коя е! Женска е, но коя, на себе си дори не казвам! Най-много да кажа, че е момичето на млекаря. Макар че момиче тя май няма да е, щом разни баби са й гостували вече. Но все пак е момиче на млекаря, защото е на заплата при него. Тя умее да върши сума ти работи! Ето каталога на нейните способности. Първо: "Умее да налива и тегли." Значи, повече от кон! Конят може да тегли, но кой кон налива? Значи тя е по-добра и от най-добрата кранта. После: "Умее да дои." Добро качество за момиче с чисти ръце.

СКОК:
Как сме, синьор Ланс? Какво ново към твоя господар?

ЛАНС:
Той де да ми беше от господ дар, ами май от дявола ми е подарък!

СКОК:
Аха, старият ти порок: да бъркаш думите! Какви новини четеше там?

ЛАНС:
Най-черните!

СКОК:
Защо? Какво има?

ЛАНС:
Има това, че са написани с мастило.

СКОК:
Дай да ги прочета!

ЛАНС:
Ти ли, дръвнико? Ти не знаеш да четеш!

СКОК:
Лъжеш, знам!

ЛАНС:
Добре, да видим колко си учен! Кажи ми ти кой те е правил?

СКОК:
На дядо ми син му.

ЛАНС:
Неграмотен тъпак! Трябваше да кажеш: "на баба ми синът й". Защото не се знае кой му е баща. Видя ли, че си неграмотен?

СКОК:
Аз — неграмотен? Я дай да видиш какво може Скок!

ЛАНС:
Само гледай — като си Скок — да не прескачаш буквите. И свети Николай да ти е на помощ!

СКОК:
"Умее да дои."

ЛАНС:
Да, това го умее.

СКОК:
"Умее да вари пиво."

ЛАНС:
А "Който вари пиво, живее щастливо."

СКОК:
"Умее да шие."

ЛАНС:
Инак ще й зашия два и ще проумее!

СКОК:
"Умее да плете."

ЛАНС:
Ами щом ме е оплела мене!

СКОК:
"Умее да пере и простира."

ЛАНС:
Ако не, ще опере пешкира!

СКОК:
"Умее да меси."

ЛАНС:
Само да не се меси в работите ми!

СКОК:
"И освен това притежава още много дарби без име."

ЛАНС:
Значи — незаконни: не си знаят бащите и затова си нямат имена.

СКОК:
Следват недостатъците й...

ЛАНС:
...по петите на качествата!

СКОК:
"Има лош дъх и на гладно не е за целуване."

ЛАНС:
Това с едно хапване се оправя. Карай нататък!

СКОК:
"Лакома е."

ЛАНС:
По-добре! Ще може често да се целува, значи.

СКОК:
"Говори, когато спи."

ЛАНС:
Нали не спи, когато говори!

СКОК:
"Мълчалива е."

ЛАНС:
Най-рядката добродетел при жените! Кой глупак я е сложил между недостатъците? Извади я оттам и я тури най-отгоре на качествата!

СКОК:
"Прекалено е страстна."

ЛАНС:
Това на жените си им е наследство от Ева. Не можеш го премахна.

СКОК:
"Беззъба е."

ЛАНС:
Аз обичам коричките.

СКОК:
"Хаплива е."

ЛАНС:
Нали е без зъби — няма страшно!

СКОК:
"Обича напитките."

ЛАНС:
Щом са добри, да ги обича! Ако не ще, аз ги обичам. Казано е: обичай доброто!

СКОК:
"Много е разпусната."

ЛАНС:
В думите няма да е, защото пишеше, че си стискала устата; в парите няма да е, защото аз ще стискам кесията; а в оная работа, ако е разпусната, там никой не може да й попречи. Карай нататък!

СКОК:
"Има повече косми на главата, отколкото ум в нея; повече недостатъци, отколкото косми; и повече парици, отколкото недостатъци."

ЛАНС:
Стой, стой! Докато я прочете тази точка, два-три пъти си измених решението! Я повтори!

СКОК:
"Повече косми, отколкото ум."

ЛАНС:
Ами да! Захлупката на солницата стои над солта и затова трябва да е по-голяма. Така е с косата и ума. По-голямото похлупва по-малкото.

СКОК:
"Повече недостатъци, отколкото косми."

ЛАНС:
Тук загазихме! Това да го нямаше!

СКОК:
"И повече парици, отколкото недостатъци."

ЛАНС:
Е, това оправя работите! Решено! Вземам я! И ако сватбата стане, тъй като всичко е възможно, тогава да знаеш...

СКОК:
Какво да зная?

ЛАНС:
Да знаеш, че господарят ти те чака при северните порти.

СКОК:
Мене?

ЛАНС:
Тебе я! Какво си представяш, че си! Дано е чакал и по-добри от тебе!

СКОК:
Значи да вървя там?

ЛАНС:
Не да вървиш, а да припкаш, защото толкоз дълго се мота тук, че ако само вървиш, ще го изпуснеш.

СКОК:
А защо не ми каза по-рано! Да ти се не видят и качествата, и недостатъците!

ЛАНС:
Сега, задето се бави да чете писмото ми, пердахът не му мърда! Невъзпитан нахалник, който си мушка носа в чужди тайни! Отивам да погледам как ще го оправят!

ДУКЪТ:
Спокойно, синьор Турио! Сега
го няма Валентин и дъщеря ми
ще ви обикне, вярвайте!

ТУРИО:
Напротив
откак е той в изгнание, към мен
тя стана тъй презрителна и хладна,
че аз загубих всякаква надежда!

ДУКЪТ:
Ах, младата любов е като образ
от лед изваян — грейне ли го слънце,
веднага се превръща на вода.
След малко замразените й мисли
ще се стопят и Валентин ще бъде
завинаги забравен!

Е, Протей,
негодникът напусна ли града?

ПРОТЕЙ:
Да, ваша милост.

ДУКЪТ:
Дъщеря ми как е?
Скърби ли още?

ПРОТЕЙ:
Мисля, ваша милост,
че тази скръб ще трае ден до пладне.

ДУКЪТ:
Туй точно синьор Турио не вярва.
Протей, доброто мнение за тебе,
което имам и което ти
си извоюва сам, ми дава право
към теб да се обърна за съвет.

ПРОТЕЙ:
Ако не съм ви верен, ваша милост
от свойта милост нека ме лиши!

ДУКЪТ:
Ти знаеш, че бих искал да направя
приятеля си Турио свой зет.

ПРОТЕЙ:
Знам, ваша милост.

ДУКЪТ:
И навярно знаеш,
че Силвия не иска да го вземе.

ПРОТЕЙ:
Защото беше тука Валентин.

ДУКЪТ:
Но тя и днес в отпора си упорства.
Какво да сторим, тъй че да забрави
за Валентин и да обикне този,
когото аз избрал съм й за мъж?

ПРОТЕЙ:
Да й внушим, че нейният любим е
лъжец, страхливец и от долен род —
три свойства най-омразни за жените!

ДУКЪТ:
Ще мисли, че го казваме нарочно.

ПРОТЕЙ:
Ако дочуе го от негов враг,
но не и ако каже й го някой,
когото знае като негов близък!

ДУКЪТ:
Тогава туй е работа за вас!

ПРОТЕЙ:
Но твърде нежелана, ваша милост!
За благородника не е достойно
да клевети, пък камо ли приятел!

ДУКЪТ:
Там, дето полза няма от хвалбите,
очерняйки, вий с нищо не вредите.
Все също е таз дума или друга!
Сторете ми приятелска услуга.

ПРОТЕЙ:
Отстъпвам, ваша милост! Ако само
на Силвия въздейства клеветата,
тя ще забрави своята любов!
Но туй, че ще разлюби Валентина,
не значи, че ще иска господина!

ТУРИО:
Затуй, като отвивате от него
сърдечната й нишка, в също време,
за да не се обърка и сплете,
около мен навивайте я бързо:
описвайте ни, значи, съразмерно,
но мене в бяло, а пък него в черно!

ДУКЪТ:
И доверяваме ви се, Протей,
защото от приятеля ви знаем,
че вие дали сте любовна клетва
и че по нрав сте твърд и постоянен.
От днес ще можете, когато щете,
да разговаряте със дъщеря ми.
Тя тъжна е и знам, ще се зарадва
на вас покрай другаря ви; а вие
сторете всичко да я привлечете
към Турио, в ущърб на Валентин.

ПРОТЕЙ:
Ще се старая... Но и вий, синьоре,
ума си малко нещо напрегнете:
разхвърляйте за нейните копнежи
куплети нежни и сонетни мрежи,
в които всеки стих и всяка рима
товар от обещания да има!

ТУРИО:
В небесната поезия се крие
наистина неотразима мощ!

ПРОТЕЙ:
Пишете й, че пред олтара свят
на хубостта й жертвувате своите
надежди, сълзи, трепети, въздишки;
пишете, а когато ви пресъхне
мастилницата, вий я разредете
със сълзите си и пишете пак!
Да се почувства колко ви боли
и колко сте щастлив, да се усети! —
В Орфеевата лира са били
разпънати сърцата на поети,
затуй звукът й камъни разтапял,
смирявал тигри и от морски бездни
левиатани карал да изплуват
на пясъчния бряг, за да танцуват!
А след елегиите вий не спете,
а нощем с музиканти посетете
прозореца на своята любима
и нека в нощната ви песен има
раздиращ плач и мъка непозната,
които да се вдигнат в тишината
и литнат като страстен зов нагоре!...
Така ще я спечелите, синьоре.

ДУКЪТ:
Личи си от съвета, че сте влюбен!

ТУРИО:
И аз без бавене ще го последвам!
Наставнико любезни, да вървим,
за да наемем от града свирачи!
Един сонет аз имам, който, вярвам,
ще може да послужи за начало!

ДУКЪТ:
На добър час тогава!

ПРОТЕЙ:
Ваша милост,
във връзка със кроежа ни, ще моля
да се лишите след обяд от нас!

ДУКЪТ:
Вървете отсега! На добър час!

ПЪРВИ РАЗБОЙНИК:
Нащрек, приятели! Пристига пътник!

ВТОРИ РАЗБОЙНИК:
И десет да са, хвърляй се без страх!

ТРЕТИ РАЗБОЙНИК:
Там стой на място и парите давай
или ще легнеш, за да си ги вземем!

СКОК:
Закъсахме я, господарю! Тези
разбойници ще ни светят маслото!

ВАЛЕНТИН:
Приятели!...

ПЪРВИ РАЗБОЙНИК:
По-точно: врагове!

ВТОРИ РАЗБОЙНИК:
Мълчете там!

ТРЕТИ РАЗБОЙНИК:
Изглежда честен мъж!

ВАЛЕНТИН:
Послушайте, аз нямам що да губя —
съдбата беше срещу мен враждебна:
каквото имам — всичко е на мен!

ВТОРИ РАЗБОЙНИК:
Къде си се запътил?

ВАЛЕНТИН:
Към Верона.

ПЪРВИ РАЗБОЙНИК:
А откъде си тръгнал?

ВАЛЕНТИН:
От Милано.

ТРЕТИ РАЗБОЙНИК:
А дълго време ли живял си там?

ВАЛЕНТИН:
Шестнайсет месеца, но още дълго
останал бих, ако не бях прокуден.

ПЪРВИ РАЗБОЙНИК:
Какво? Нима изгнаник си и ти?

ВАЛЕНТИН:
Да, точно тъй.

ВТОРИ РАЗБОЙНИК:
А за какво?

ВАЛЕНТИН:
За нещо,
което с разкаяние признавам:
убих човек, макар при равни сили,
без подлости, във рицарски дуел.

ПЪРВИ РАЗБОЙНИК:
Тогава си невинен. И какво?
В изгнание за тази дреболия?

ВАЛЕНТИН:
И мисля, че присъдата ми беше
не много строга.

ВТОРИ РАЗБОЙНИК:
Знаеш ли езици?

ВАЛЕНТИН:
На младост бях щастлив да ги изуча —
без тях в чужбина щях да съм нещастен!

ТРЕТИ РАЗБОЙНИК:
Заклевам се в обръснатото теме
на шишкавия Робинхудов поп,
от него става главатар за нас!

ПЪРВИ РАЗБОЙНИК:
Май тъй ще е... Две думи, господа!

СКОК:
Да тръгнем с тях! Това са според мене
по-доблестни крадци от много други!

ВАЛЕНТИН:
Мълчи, глупако!

ВТОРИ РАЗБОЙНИК:
А на какво разчитате в живота?

ВАЛЕНТИН:
На своята звезда!

ТРЕТИ РАЗБОЙНИК:
Тогава знайте,
че има между нас и хора знатни,
изхвърлени зарад младежки буйства
от обществото. Аз самият бях
изгонен от Верона за това, че
ме пипнаха при опит да открадна
една девойка от рода на Дука.

ВТОРИ РАЗБОЙНИК:
Пък аз напуснах Мантуа, защото
във миг на гняв намушках едного.

ПЪРВИ РАЗБОЙНИК:
И аз попаднах тук за дреболия.
Но на въпроса: своите вини
разказахме ви, за да разберете
защо извън законите живеем,
понеже виждаме ви надарен
с приятна външност и от вас узнахме,
че знаете езици, пък човек
с такива точно качества ни трябва.

ВТОРИ РАЗБОЙНИК:
Освен това и вие сте изгнаник
и затова ви каним най-любезно
за главатар на нашата дружина.
Какво ще кажете, нима не щете
да извлечете от бедата полза
и с нас да заживеете на воля?

ТРЕТИ РАЗБОЙНИК:
Е, хайде! Казвай! Щеш или не щеш?
Ако едничко "да" произнесеш,
на теб ний всички ще се подчиним
като на вожд или на крал любим!

ПЪРВИ РАЗБОЙНИК:
А отказа ти ще ти струва смърт!

ВТОРИ РАЗБОЙНИК:
За да не казваш, че си ни отказал!

ВАЛЕНТИН:
Добре, приемам! Ще живея с вас:
но при условие, че никой няма
да изнасилва дами беззащитни
и да краде грошове от бедняци!

ТРЕТИ РАЗБОЙНИК:
От тези подлости и ний страним.
Вървете подир нас да ви покажем
къде съкровището ни се крие —
то ваше е, тъй както сме и ние!

ПРОТЕЙ:
Доскоро само лъгах Валентин,
а вече трябва Турио да мамя
и под предлог, че препоръчвам него
за своята любов да правя път!
Но Силвия е толкоз чиста, строга,
че няма никога да се подкупи
със дарове без стойност като моите:
щом само спомена за вечна вярност,
кори ме за невярност към другаря,
а щом се закълна, че я обичам,
клейми ме, че погазвам друга клетва.
И въпреки насмешките й чести,
аз предан съм й като ловно куче
и колкото по пъди ме, по-силно
въртя покрай полата й опашка!...
Но оня вече иде и ще трябва
на нощната му песен да пригласям!

ТУРИО:
О, вий сте се промъкнали пред нас?

ПРОТЕЙ:
Синьоре, обичта ни се промъква,
където я възпират!

ТУРИО:
Обичта ви?
Нима обичате и вий наблизо?

ПРОТЕЙ:
Разбира се, щом виждате ме тук.

ТУРИО:
Вий — Силвия?

ПРОТЕЙ:
Да, нея... зарад вас.

ТУРИО:
Тогаз благодаря ви зарад нея...
Е, господа, настройвайте! И живо!...

ХАЗАИНЪТ
Като те гледам, младо гостенче, имаш слабост към меланхолията. Защо си тъжно нещо?

ДЖУЛИЯ:
Защото не ми е весело, хазаино.

ХАЗАИНЪТ
Че да те развеселим тогава! Ще те заведа да послушаш музика и да зърнеш гостенина, за когото питаше.

ДЖУЛИЯ:
Но дали ще мога и да го чуя?

ХАЗАИНЪТ
Разбира се!

ДЖУЛИЯ:
Тогаз не ми трябва друга музика!

Музика.

ХАЗАИНЪТ
Шшшт! Слушай!

ДЖУЛИЯ:
Не го виждам! Между тях ли е?

ХАЗАИНЪТ
Да. Но тихо, да ги чуем!

ПЕСЕН

"— Силвия! Със чар ли тя
свои пленници ни стори?
— Да, небето не пощя
това цвете да повтори
между хиляди цветя!
— Но дали със нрав е благ,
както на жена приляга?
— Да, и слепият хлапак,
в миг прогледал, спря веднага
пред уютния й праг!
— Щом е тъй, да затрепти
химнът й към висините!
— Да, да славим аз и ти
Силвия, в която свит е
цял венец от красоти!"

ХАЗАИНЪТ
Ей, ти се натъжи още повече! Какво ти е, музиката ли не ти харесва?

ДЖУЛИЯ:
Не, музикантът.

ХАЗАИНЪТ
Защо, какво му има?

ДЖУЛИЯ:
Много е фалшив!

ХАЗАИНЪТ
Да не са му лошо настроени струните?

ДЖУЛИЯ:
Не, но все пак е тъй неверен, че моите струни се късат.

ХАЗАИНЪТ
Виждам, имаш нежно ухо.

ДЖУЛИЯ:
Не, той има грубо сърце!

ХАЗАИНЪТ
Изглежда не обичаш песните?

ДЖУЛИЯ:
Никак, когато са на два гласа!

ХАЗАИНЪТ
Но как леко изменяше съпровода!

ДЖУЛИЯ:
Тъкмо тези измени най ме дразнят!

ХАЗАИНЪТ
Значи искаш всички да свирят едно и също?

ДЖУЛИЯ:
Искам един да свири едно и също. Но кажи ми, хазаине, дали господин Протей се среща често с тази дама?

ХАЗАИНЪТ
Казвам ти това, което Ланс, неговият слуга, ми каза: бил влюбен в нея до уши.

ДЖУЛИЯ:
А къде е този Ланс?

ХАЗАИНЪТ
Отиде да си търси кучето, защото господин Протей му нареди да го подари утре от негово име на дамата му.

Музиката спира.

ДЖУЛИЯ:
Тихо! Да се скрием! Разотиват се!

Отдръпват се.

ПРОТЕЙ:
Бъдете, синьор Турио, уверен,
че аз ще зная да я увещая!

ТУРИО:
А после с вас къде ще се намерим?

ПРОТЕЙ:
При моста на свети Григорий.

ТУРИО:
Сбогом!

ПРОТЕЙ:
Госпожо, приемете моя поздрав!

СИЛВИЯ:
Благодаря за песента, но, моля,
кажете: кой сте?

ПРОТЕЙ:
Този, чийто глас
вий бихте разпознавали сред други,
да знаехте как предано е вам
сърцето му!

СИЛВИЯ:
Синьор Протей?

ПРОТЕЙ:
Ваш роб!

СИЛВИЯ:
Какво желаете?

ПРОТЕЙ:
Да угодя
на вашите желания!

СИЛВИЯ:
Отлично —
на първото от тях ще угодите,
като веднага идете да спите!
Ти, хитър и лъжлив клетвопрестъпник,
нима ме мислиш толкова суетна,
та се надяваш, че ще ме подкупиш
с ухажването си, когато зная,
че клел си се тържествено на друга?
Върви при нея и моли за прошка,
а колкото до мене, аз кълна се,
пред бледата царица на нощта:
тъй чужди са ми твоите молби,
че зарад тях дълбоко те презирам
и чудя се на себе си как още
съм седнала да губя време с теб!

ПРОТЕЙ:
Признавам, че обичах една дама,
но тя е мъртва!

ДЖУЛИЯ:
Ако питат мен,
аз мисля, че не съм все още в гроба!

СИЛВИЯ:
И мъртва да е, Валентин е жив,
а той ти е приятел и ти знаеш,
че сме сгодени! Как не те е срам,
когато няма го, да ме задиряш!

ПРОТЕЙ:
Отнейде чух, че бил умрял и той.

СИЛВИЯ:
И аз тогава мъртва съм, защото
сърцето ми ще бъде в гроба с него!

ПРОТЕЙ:
О, позволете ми да го изровя!

СИЛВИЯ:
А по-добре ще бъде любовта си
да погребеш при своята любима!

ДЖУЛИЯ:
Той даже не я чува!

ПРОТЕЙ:
О, прекрасна,
щом вашето сърце е тъй жестоко,
благоволете да ми подарите
поне портретчето, което зърнах
във стаята ви — ще обичам него!
Щом другаде е вашата любов,
аз сянка съм и моя дял ще бъде
на сянката ви предано да служа.

ДЖУЛИЯ:
Защото, щом обича нещо с плът,
на сянка става то от любовта му!

СИЛВИЯ:
Противно ми е да съм нечий идол,
но за измамник като вас подхожда
на образи измамни да се моли.
Затуй пратете утре за портрета —
ще го получите. И лека нощ!

Скрива се.

ПРОТЕЙ:
Да, лека като тази на осъден,
когото призори очаква смърт!

ДЖУЛИЯ:
Хайде, хазаино!

ХАЗАИНЪТ
Бога ми, съвсем бях заспал!

ДЖУЛИЯ:
А къде живее господин Протей?

ХАЗАИНЪТ
В моята страноприемница, къде! Да вървим, че нощта вече преваля!

ДЖУЛИЯ:
Не, още има дълго тя да трай,
но и дотук ми се видя без край!

ЕГЛАМУР
Божествената Силвия поиска
в тоз утрин час да бъда тук, защото
за нещо важно бил съм й потребен...
Мадам! Мадам!

Силвия се появява горе.

СИЛВИЯ:
Кой вика?

ЕГЛАМУР
Егламур.
Покорен ваш слуга за цял живот!

СИЛВИЯ:
Стократно добро утро, верни мой!

ЕГЛАМУР
И вам стократно, господарко моя!
По вашата повеля дойдох рано,
за да ми кажете с какво могъл би
да ви помогне вашият слуга.

СИЛВИЯ:
Повярвай, Егламур, не те лаская,
като ти казвам, че те считам рицар
изискан, смел, безукорен, завършен.
Ти знаеш несъмнено, че обичам
злочестия изгнаник ВАЛЕНТИН:
и че баща ми иска да ме свърже
със Турио, когото ненавиждам;
при туй си любил и си ми разправял
за дамата си, във чиято памет
на целомъдрие си се обрекъл...
О, Егламур, аз искам да отида
във Мантуа, където моят мил —
разказваха ми — бил се приютил,
а пътят е опасен и затуй
ще те помоля да ме придружиш,
разчитайки на твойта чест и доблест.
Не ме плаши със бащиния гняв,
а представи си мойта скръб моминска
и помисли как права съм да бягам
от този брак без обич, зарад който
и господ горе би ми пратил напаст!
Приятелю, сърцето ми, което
е пълно с грижи, колкото морето
е пълно с песъчинки, моли: "Помощ!"
Ако не щеш, поне не ме издавай —
защото аз ще тръгна и сама!

ЕГЛАМУР
Синьора, на сълзите ви съчувствам
и убеден, че те са непорочни,
повярвайте ми, толкова нехая
за следствията, колкото желая
от бедствията да ви отърва!
Кога ще тръгнем?

СИЛВИЯ:
Още тази вечер.

ЕГЛАМУР
Къде да чакам?

СИЛВИЯ:
При отец Патрикий,
където аз на изповед ще ида.

ЕГЛАМУР
Ще бъда точен. Сбогом, господарко!

СИЛВИЯ:
До вечерта, любезни Егламур!

ЛАНС:
Дявол да го вземе, лошо става, когато един уж верен другар почне да се държи с господаря си като кучи син! Ей го: от паленце съм го отгледал; спасих го от удавяне, когато слепите му братчета и сестричета отидоха на дъното като нищо; така съм се грижил за него, че човек да му завиди на кучешкия живот! И как ли не го учих, как ли не го възпитавах! Всеки би рекъл: "Ето това се казва дрисьор!" И какво? Изпращат ме да го закарам на мадам Силвия като подарък от моя господар и още не съм влязъл в трапезарията, този звяр да вземе да се намърда до чинията на господарката и да й отмъкне кокошата кълка! Голямо изложение, ей, когато един пес не знае как трябва да се държи в общество! Искаше ми се от него човек да стане; куче, което всичко да прави, тъй да се каже, интелектуалско куче — а то, какво излезе? Ако неми беше дошло на ума да взема върху себе сивината му, щяха да го обесят като едно нищо! На, представете си: този приятел заедно с няколко кучета — само че благородни, не като него — се вмъква под масата на Дука и преди още да мине време, ще прощавате за израза, колкото една пикня да пусне, цялата гостна замириса. "Марш!" — вика един; "Чий е този пес?" — вика друг; "Нашибайте го добре!" — вика трети; "Да се обеси!" — вика Дука. Аз нали съм му свикнал на парфюма, веднага си рекох: "Сръдльо ще да е!"; отивам при оня с камшика и му казвам: "Ама ти, друже — викам, — наистина ли ще го биеш това куче?" "А, не — вика, — на шега!" "Няма да е справедливо по отношение на него — викам, — аз я направих онази работа, сещаш се." "Щом е тъй — вика той, — смъквай гащите!"; нашиба ме едно хубаво и ме изрита. Е, питам сега: колко господари ще направят такова нещо за слугите си? И не ми е първица! В дървени букаи съм седял заради едни суджуци, дето тоя тук ги беше отпънал, та да не намаже той въжето; на позорен стълб съм стоял вързан заради едни гъски, дето негова милост им беше видял сметката, та той да не пати. Забравил си, а, негоднико? Ами оня номер, дето ми го направи, когато се сбогувах с мадам Силвия? Аз на тебе казах ли ти мене да гледаш и каквото аз правя, само това да правиш? Е, кога си ме виждал, като говоря с благородна дама, да вдигам крак и да и мокря криволината? А? Кога си ме виждал да правя такива безобразия?

ПРОТЕЙ:
Та, значи, казваш се Себастиан?
Харесваш ми, ще те използвам скоро.

ДЖУЛИЯ:
Усърдно ще ви служа, господине.

ПРОТЕЙ:
Не се съмнявам... Ти бе, изтърсако,
Два дни поред къде се разтакава?

ЛАНС:
Как къде, господарю, около кучето. Нали ми наредихте да го закарам на синьора Силвия?

ПРОТЕЙ:
И какво каза тя за мъничкото ми бижу?

ЛАНС:
Ами тя, господарю, каза, че за такъв кучи подарък заслужавате благодарност — куча верижка.

ПРОТЕЙ:
И не го ли прие?

ЛАНС:
Е, как ще го е приела, като ей го, връщам го!

ПРОТЕЙ:
Какво? Ти си й завел от мое име този пес?

ЛАНС:
Дребничкото, господарю, едни хлапета ми го задигнаха на пазара и затова й занесох моето. То е десет пъти колкото онуй и значи и подаръкът е бил десет пъти по-голям.

ПРОТЕЙ:
Да ми намериш мъничкото, инак
не ми се мяркай пред очите! Тръгвай!
Върви! Какво стоиш да ме ядосваш!
Глупак, от който сбирам само срам!

Себастиан, приемам те на служба,
защото си красив и умен момък,
с добри обноски и природна дарба,
способен за неща, които трудно
бих поверил на тоя селяндур.
Вземи тоз пръстен и го занеси
на съвършената и несравнима
синьора Силвия! Аз бях обичан
от таз, която ми го подари.

ДЖУЛИЯ:
Но тя от вас едва ли е била
обичана, щом нейния подарък
дарявате на друга. Или тя
умряла е?

ПРОТЕЙ:
Не, жива е.

ДЖУЛИЯ:
Уви!

ПРОТЕЙ:
Защо "уви"?

ДЖУЛИЯ:
Защото й съчувствам.

ПРОТЕЙ:
Защо пък й съчувстваш, не разбирам!

ДЖУЛИЯ:
Защото вас обича тя навярно
тъй, както вий — синьората. А ето,
любящата ви чака без надежда,
любимата дори не ви поглежда —
и туй, че в любовта все тъй върви,
причина бе за моето "уви!".

ПРОТЕЙ:
Добре, добре! Но пръстена занес й,
с това писмо към него, и спомни й
за обещания чаровен образ.
Донес го после в стаята ми, дето
ще ме намериш в скръб и самота!

ДЖУЛИЯ:
Дали се би заела нейде друга
със толкова мъчителна услуга?
Наивни мой Протей, ти сам наемаш
лисичка твоите пилета да пази,
ала и аз, наивница, те жаля,
когато ти направо ме презираш!...
Но той обича я — затуй презря ме,
пък аз обичам го — затуй го жаля!
На тръгване му дадох този пръстен,
за да му спомня моята любов,
и праща ме сега — злочест посланик! —
да прося, без охота да получа,
да нося, без желание да връча,
да хваля, без да искам да ми вярват.
Ако на него съм служител предан,
ще изменя на себе си тогава!
Какво да сторя? Само туй остава:
хвалител да му бъда толкоз хладен,
че той да бъде предано предаден!

Добрутро, уважаеми! Аз диря
синьора Силвия. Къде е тя?

СИЛВИЯ:
Ако е тук пред теб, какво би сторил?

ДЖУЛИЯ:
Помолил бих я най-напред да чуе
молбата, със която съм изпратен.

СИЛВИЯ:
Изпратен от кого, любезни момко?

ДЖУЛИЯ:
От моя господар, синьор Протей.

СИЛВИЯ:
Ах, да! Разбирам. За един портрет,
нали така?

ДЖУЛИЯ:
Отгатнахте, синьора.

СИЛВИЯ:
Подай го, Урсула!... Връчи това
на господаря си и му кажи,
че образът на Джулия, която
той вече е забравил, би подхождал
на стаята му по-добре от този.

ДЖУЛИЯ:
Госпожо, прочетете туй писмо!...

Предава и писмо.

Ах, извинете! Сбърках! Дал съм друго!
Върнете ми го! Вашето е туй!

Взима си първото писмо и предава на Силвия друго.

СИЛВИЯ:
Не, дай го да му хвърля един поглед!

ДЖУЛИЯ:
Не мога! Ще прощавате, синьора!

СИЛВИЯ:
Защо да го отварям? Няма нужда.
И без да го чета, отлично зная,
че господарят ти го е натъпкал
със клетви и тържествени обети,
които, без да трепне, ще разкъса,
тъй както аз разкъсвам този лист!

Скъсва писмото.

ДЖУЛИЯ:
Но той изпраща ви и своя пръстен!

СИЛВИЯ:
И срам за него, че ми го изпраща,
защото сам сто пъти ми е казвал,
че дар му е от Джулия! О, не!
От пръста му той вече осквернен е,
но няма моят пръст да го надене!

ДЖУЛИЯ:
Благодаря ви!

СИЛВИЯ:
Ти? А за какво?

ДЖУЛИЯ:
Заради нея. Само щом си спомня
как моят господар я изтерза!

СИЛВИЯ:
Нима я знаеш ти?

ДЖУЛИЯ:
Какъв въпрос!
Аз просто като себе си я зная
и често стон в гръдта ми е звучал,
изтръгнал се от нейната печал!

СИЛВИЯ:
Навярно знае, че Протей я мами?

ДЖУЛИЯ:
Досеща се. И затова е скръбна.

СИЛВИЯ:
Не е ли тя красива?

ДЖУЛИЯ:
Беше нявга!
Когато знаеше, че е любима,
прекрасна беше като вас самата,
но щом занемари огледалата
и свойта маска срещу слънце хвърли,
природата тъй бързо й опърли
челото лилийно и ослани
тъй розите на нейните страни,
че, вярвайте ми, днес е тя на тен
посърнала и смугла като мен!

СИЛВИЯ:
А иначе? На ръст например как е?

ДЖУЛИЯ:
И в туй е като мене. Ясно помня,
че скоро, като правихме забава
по случай Петдесетиица, играх
заради ролята във нейна рокля
и казаха, че ми била стояла
като по мярка. Мойта господарка
горчиво плака този ден, защото
във образа злочест на Ариадна,
оставена от подлия Тезей,
аз плаках с тъй естествени сълзи,
че чух я как във залата простена,
и този неин стон се отрази
върху и тъй покъртващата сцена!

СИЛВИЯ:
О, тя ще те запомни с благодарност,
добри младежо! Щом си я представя
измамена, забравена, самотна!...
О, господи! Аз вече се разплаках!
Прощавай! Дръж това като награда
за твоята привързаност към нея!

ДЖУЛИЯ:
Ако ви срещне нейде, тя ще знае
да си плати дълга! Каква чудесна,
красива, добродетелна душа!
Като я слушам, мисля си, че може
на камък да удари господаря,
щом тя сърцето си така отваря
за господарката! Любов, любов!
Как ти сама със себе си играеш!
Да видим! Че какво, да бях и аз
със нейната прическа, моят образ
на този тук едва ли би отстъпил!
Художникът май леко е послъгал!
Или пък аз лаская се? Да видим:
аз руса съм, а тя е кестенява —
ако е нейното предимство тука,
ще свърши работа една перука!
Очите ни са сини и на двете,
а моето чело е по-високо —
какво тогава толкоз вижда в нея,
което да не би открил и в мене,
ако не беше сляпа любовта?
Борба на сенки: нейният портрет
съперник е на моя образ блед...
Сама те нося, идол нарисуван,
да бъдеш обожаван и целуван,
когато знам, че само да би бил
с по-ясен взор езичникът ми мил,
не теб, а мен, веществената мен,
той би поставил в храма си свещен!
Знай, сянко, че добра съм с теб, защото
запомних на модела ти доброто,
но иначе — кълна се в боговете —
избола бих очите ти и двете!

ЕГЛАМУР
На запад сводът пламна във позлата
и време е да срещна бегълката
пред постницата на отец Патрикий.
Пришпорваните от любов пристигат
на срещите си точни до секунда,
освен тогаз, когато подранят.

Но ето, туй е тя!... Добра ви вечер,
прекрасна господарко!

СИЛВИЯ:
Ах, дано
да е такава! Бързо, Егламур,
към задните вратца на манастиря!
Боя се да не хванат мойта диря.

ЕГЛАМУР
Гората е наблизо тук, мадам.
Докато тръгнат, ний ще бъдем там!

ТУРИО:
А как откликва тя на моите чувства?

ПРОТЕЙ:
Откликва по-добре, макар да прави
известни критики по ваш адрес.

ТУРИО:
Краката ми намира сигур дълги?

ПРОТЕЙ:
По-скоро слаби.

ТУРИО:
Аз ще си обуя
нагънати ботуши за езда!

ДЖУЛИЯ:
И тя веднага ще ви каже "да"!

ТУРИО:
А как намира образа ми?

ПРОТЕЙ:
Хубав.

ТУРИО:
Не, тук послъгва — аз съм малко мургав!

ПРОТЕЙ:
Но "мургав мъж е бисер за жената".

ДЖУЛИЯ:
Подобен бисер би било добре
да си останеше във дън море!

ТУРИО:
Харесват ли й моите беседи?

ПРОТЕЙ:
Военните — не много.

ТУРИО:
С други думи,
любовните намира по-добри?

ДЖУЛИЯ:
Не знам какво намира, но умира
за миг да я оставите на мира!

ТУРИО:
А за куража ми какво говори?

ПРОТЕЙ:
Че е безспорен.

ДЖУЛИЯ:
И къде ще спори,
като подобен пъзльо няма втори!

ТУРИО:
А за рода ми?

ПРОТЕЙ:
Счита го прочут.

ДЖУЛИЯ:
Родът прочут, а пък плодът му — шут!

ТУРИО:
А за имотите ми?

ПРОТЕЙ:
Съжалява.

ТУРИО:
Защо?

ДЖУЛИЯ
Защото таз глава със плява
ще дойде време да ги управлява!

ПРОТЕЙ:
Защото май ще трябва да се чака,
додето станат ваши... Иде Дукът!

ДУКЪТ:
Къде сте, господа! Да сте видели
тук нейде моя рицар Егламур?

ТУРИО:
Аз не!

ПРОТЕЙ:
И аз!

ДУКЪТ:
А Силвия?

ПРОТЕЙ:
И нея!

ДУКЪТ:
Тогава е избягала при оня
негодник Валентин! И Егламур
я придружава! Постникът Лоренцо
в гората ги съзрял, като се молел —
за него той уверен е, а казва,
че е познал под маската и нея.
Освен това тя трябваше да иде
на изповед, а пък отец Патрикий
не я е виждал. Бягството е, значи,
установено. Да не губим време!
Конете си седлайте бързо: среща
при хълма, дето се отбива пътя
към Мантуа! Побързайте! След мен!

ТУРИО:
Такова щастие й се предлага,
а тя — глупачката — от него бяга!
Ха, не за нея аз ще яхна коня,
а нему за да дам урок суров!

ПРОТЕЙ:
А мен съвсем не ме е яд на оня,
но нея да преследвам съм готов!

ДЖУЛИЯ:
Пък аз не тях, а теб на кон ще гоня,
за да си върна твоята любов!

ПЪРВИ РАЗБОЙНИК:
Търпете! Трябва да ви отведем
при главатаря.

СИЛВИЯ:
Да търпя навикнах —
видяла съм далеч по-тежки мъки!

ВТОРИ РАЗБОЙНИК:
Води я, хайде!

ПЪРВИ РАЗБОЙНИК:
Спътникът й де е?

ТРЕТИ РАЗБОЙНИК:
По-бърз от нас, успя да ни избяга,
но Мозес и Валерий го преследват.
Води ти нея, ний ще гоним него;
шумака обкръжен е — ще го пипнем!

ПЪРВИ РАЗБОЙНИК:
Е, хайде! Да вървим към пещерата
на главатаря! И не се плашете —
той честен мъж е, няма да посегне
на беззащитна дама като вас.

СИЛВИЯ:
О, Валентин, за тебе страдам аз!

ВАЛЕНТИН:
Как бързо навикът създава склонност!
По-мила ми е днес таз горска пустош
от всички многолюдни градове.
Тук мога сам-самичък да настройвам
плача горчив на своя клет живот
към тъжния славеев съпровод.
Но ти, която в мойта гръд живееш,
недей отсъства дълго от дома си,
за да не би, прояден от скръбта,
да рухне той, без спомен да остави!
О, Силвия, присъствието твое
ще укрепи отслабналата сграда,
спаси овчаря си, о, нимфо млада!...
Но кой шуми? Навярно моите хора.
На таз гора във мрачния гъстак
закон е волята им — сигур пак
нападнали са някой мирен пътник.
Обичат ме, но трудно се оказа
от навика им лош да ги отуча.
Но някой иде! Скрий се, Валентине!

ПРОТЕЙ:
Мадам, макар да не цените никак
това, което робът ваш ви дава,
аз сторих ви услуга: със опасност
за собствения си живот спасих ви
от оня, който щеше безусловно
да ви насили — дайте ми в замяна
един-единствен благосклонен поглед!
По-щедър дар не смея да ви искам —
по-дребен вий не можете намери!

ВАЛЕНТИН:
Не е ли сън това? Не! Виждам! Чувам!
О, помогни ми да търпя, любов!

СИЛВИЯ:
О, боже мой! О, колко съм нещастна!

ПРОТЕЙ:
Нещастна бяхте, но откак съм с вас,
би трябвало да бъдете щастлива!

СИЛВИЯ:
Но, оттогаз съм двойно по-нещастна!

ДЖУЛИЯ:
И аз! И аз!

СИЛВИЯ:
Ако ме сграбчи лъв,
бих предпочела той да ме разкъса,
но не да съм спасена от Протей!
Небето само знае колко силно
обичам Валентин, как той по-скъп е
за мен от собствената ми душа;
и същото небе ще потвърди,
че точно толкова ми е омразен
лъжливият Протей! Не ми досаждай!

ПРОТЕЙ:
Кой дързък подвиг аз не бих извършил
дори да е на косъм от смъртта —
зарад един любезен поглед ваш?
Уви, жените винаги са груби
към оня, който искрено ги люби!

СИЛВИЯ:
А ти, Протей, нима си по-добър
към Джулия, която те обича?
В сърцето й кристално прочети —
нали докрая верността си ти
в безбройни клетви подари на нея
и после ги престъпи и развея,
за да се втурнеш лудо подир мен!
Сега лишен от верност си, освен
ако създадено ти е сърцето
със две отделни верности; а туй е
по-зле дори, отколкото да нямаш
изобщо никаква. Проклет двуличник!
Подлец, измамил своя пръв другар!

ПРОТЕЙ:
Кой гледа дружба в любовта!

СИЛВИЯ:
Кой? Всеки
освен Протей!

ПРОТЕЙ:
Така! Добре тогава!
Щом силата на думите ми нежни
отпора ти не може да стопи,
ще взема любовта ти по войнишки,
срещу законите на любовта!

СИЛВИЯ:
О, боже мой!

ПРОТЕЙ:
Насила ще те имам!

ВАЛЕНТИН:
Ръцете долу, звяр, измамник низък,
разюздано животно!

ПРОТЕЙ:
Валентин!

ВАЛЕНТИН:
Обикновен приятелю — защото
такива са приятелите днес:
приятели-предатели! — ти, мойто
доверие измами! О, небе,
не бих повярвал просто, да не бе
окото ми свидетел! Как ще казвам,
на някого "приятел", щом веднага
ще ме прекъсва споменът за теб?
Щом дясната ръка е вероломна
спрямо гръдта, кому да имаш вяра?
Невернико Протей, заради тебе
доверието си в света загубих!
От свой боли най-много; миг ужасен,
когато във приятеля си драг
откриваш най-заклетия си враг!

ПРОТЕЙ:
Дълбоко съм виновен и посрамен!
Прости ми, Валентине! Ако мога
със свойта мъка да откупя злото,
което ти нанесох, от сърце
предлагам ти я! Тя не е по-малка
от моя грях!

ВАЛЕНТИН:
Тогава той платен е
и ти отново честен си за мене.
Тоз, който няма милост във сърцето,
не е за тука, нито за небето,
че даже бог в гнева си не изтрайва,
когато някой грешник се покайва;
и в знак, че пак приятел твой оставам,
правата си над Силвия ти давам!

ДЖУЛИЯ:
Тежко ми!

Припада.

ПРОТЕЙ:
Моят паж!

ВАЛЕНТИН:
Ей, младо! Ей!
Отвори очи! Какво ти стана?

ДЖУЛИЯ:
О, господине, моят господар
ми даде пръстен, който аз, във дар,
бях длъжен да предам на госпожата,
пък аз забравих и не и го дадох!

ПРОТЕЙ:
Къде е той? Я дай го!

ДЖУЛИЯ:
Ей го тук.

Дава му пръстена.

ПРОТЕЙ:
Но туй е онзи, който аз бях дал
на Джулия!

ДЖУЛИЯ:
Ах, прошка, господарю!
Обърках ги! За дамата бе този!

Показва друг пръстен.

ПРОТЕЙ:
Но оня откъде го имаш? Аз
на Джулия го дадох, като тръгвах!

ДЖУЛИЯ:
А Джулия получи го тогаз
и Джулия донесе го на вас!

Разкрива се.

ПРОТЕЙ:
Как? Джулия!

ДЖУЛИЯ:
Узнай оназ, в която твоите клетви
тъй пищно разцъфтяха! Колко пъти
уби я ти със своята невярност!
Поруменей пред мъжките ми дрехи,
защото ти докара ме до този
нескромен маскарад, ако изобщо
е той нескромен, щом е от любов;
пък и кое от двете по е срамно:
да сменяме костюми ний, жените,
или сърцата вий да си мените?

ПРОТЕЙ:
Сърцата — ний! Да, тъй е! Боже мой,
мъжете щяхме да сме съвършени,
ако не беше туй непостоянство.
Един порок — но колко подир него!
То води ни от грях към други грях,
преди да вкусим кой да е от тях!
Какво например виждам във лицето
на хубавата Силвия, което
не бих открил у Джулия, ако
я гледах с по-устойчиво око?

ВАЛЕНТИН:
Ръцете ви! За бъднина щастлива!
И нека двойките ни станат две!
Когато двама любят се, не бива
да бъдат толкоз дълго врагове!

ПРОТЕЙ:
Кълна се, моята мечта бе тая!

ДЖУЛИЯ:
И аз кълна се, друго не мечтая!

РАЗБОЙНИЦИТЕ
Чудесна плячка! Първокласна плячка!
Погледай, главатарю!

ВАЛЕНТИН:
Да се пуснат!
Това е Дукът, моят господар!...
Със радост ви приема, ваша милост,
един от вашата немилост гонен!

ДУКЪТ:
Как? Валентин?

ТУРИО:
И Силвия е тук!
Но тя е моя!

ВАЛЕНТИН:
Нещастнико, към нея не посягай,
че току-виж, прегърнал си смъртта!
И ако кажеш пак, че тя е твоя,
ще стъпиш в кратера на моя гняв
и няма да се върнеш във Верона.
Тя тук е, но опитай само с пръст —
какво ти с пръст! — със дъх да я докоснеш!

ТУРИО:
Дотрябвала ми е! Глупакът само
рискува здравето си за жена,
която при това не го обича!
Задръжте си я — нека бъде ваша!

ДУКЪТ:
И с двоен срам клеймя те за това,
че след като тъй шумно я преследва,
тъй лесно я отстъпваш изведнъж!...
А хваля теб за твоя дух на мъж,
храбрецо млад, и считам те достоен
за любовта на кралска дъщеря.
Изтрил обида и вражда забравил,
приемам те отново в своя двор —
поискай сана, който да приляга
на твоята заслуга несравнена,
и ще го имаш! Казвам ти пред всички:
дворянино на име Валентин,
аз давам ти на Силвия ръката,
със доблест извоювана от теб!

ВАЛЕНТИН:
Щастлив направихте ме, ваша милост,
но в името на Силвия ви моля...

ДУКЪТ:
Заради свойто име ще го имаш,
каквото и да бъде!

ВАЛЕНТИН:
Тези люде,
с които горския живот споделях,
са хора ценни, умни, даровити.
Простете им разбойните дела,
върнете ги от дългата прокуда —
те вече променени са и могат
полезни да ви бъдат, господарю!

ДУКЪТ:
Придума ме. Простено да им бъде!
Ти знаеш ги — ти служби намери им!
Сега назад — враждите да удавим
във танци, веселби и тържества!

ВАЛЕНТИН:
Бих искал пътьом да ви забавлявам:
харесва ли ви този малък паж?

ДУКЪТ:
Да! Миличко момче. Но вече пламна!

ВАЛЕНТИН:
По-"миличко", отколкото "момче".

ДУКЪТ:
Което вероятно ще рече?...

ВАЛЕНТИН:
То ще рече невероятно нещо...
Протей, разбирам, става ти горещо,
но ще разкажа, за да те накажа,
за Силвия, за тебе и за Пажа,
а после: дружна сватба, дружен пир
и дружен път във щастие и мир!

КРАЛЯТ:
Тъй славата, която ние ВСИЧКИ:
преследваме до сетния си дъх,
записана на бронза ни надгробен,
ще ни спаси от истинската смърт;
дорде живеем, да извършим подвиг,
пред който всепоглъщащото Време
нащърбило косата си, да трябва
да ни даде в наследство вечността!
Затуй, бойци — така ви назовавам,
защото влизате във бой с пълчища
от свои страсти и съблазни чужди —
затуй, бойци, последният ни указ
остава в сила: нашата Навара
ще удиви света със своя двор,
превърнат в академия, която
ще дири ключ към земно съвършенство.
Вий тримата, Дюмен, Бирон, Лонгвил,
заклехте се, че три години с мене
ще спазвате учебния ни устав,
нанесен точно върху този свитък.
Сега сложете подпис, тъй че който
престъпи някоя от тези точки,
с това честта си сам да опетни.
Ако не сте напразно дали слово,
ще трябва да го спазвате сурово!

ЛОНГВИЛ:
Готов съм аз! Какво са три години?
Плътта щом пости, разумът пирува,
Известно е, че лакомият залък
докарва тлъст корем и мозък малък!

ДЮМЕН:
Владетелю, като Лонгвил аз също
плътта си съм напълно умъртвил —
Дюмен отблъсва низшите наслади —
разкош, богатства, пиршества, любов —
за висшия живот на философ!

БИРОН:
И аз готов съм като тях, кралю,
да дам обет, че тука три години
в учение усърдно ще живея;
но чух за правила, като например
да не поглеждаме жена, което,
надявам се, не се предвижда тук;
или това, че трябва да се храним
веднъж на ден, като веднъж в неделя
я караме без ядене, което,
надявам се, не се предвижда тук;
или да спим три часа през нощта,
без денем да склопим очи, което
(понеже аз да спя обичам нощем
и после до обяд да си доспивам),
надявам се, не се предвижда тук.
Повярвайте, кралю, човек не може
да гони философски глъбини
без хапване, без сън и без жени!

КРАЛЯТ:
А вчерашните клетвени слова?

БИРОН:
Кралю, аз клех се само във това,
че три години ще прекарам тука
ведно със вас, отдаден на наука.

ЛОНГВИЛ:
Предчувствах го! Той вече се отметва!

БИРОН:
Тогава на шега положих клетва.
Защо ни е да учим? — питам аз.

КРАЛЯТ:
За да познаем скритото от нас.

БИРОН:
Което недостъпно ни е, значи?

КРАЛЯТ:
Да, в туй се свеждат нашите задачи.

БИРОН:
Тогаз приемам! Щом целта е тая,
аз всичко недостъпно ще позная;
например как да хапна на вечеря,
когато забранява го обета,
и как добра мома да си намеря,
когато са момите под запрета;
изобщо как научно да си шавам,
без устава суров да нарушавам.
Щом иска някой да ме закълне
това да уча нощем и дене,
не само няма да му кажа "не",
но ще го моля сам на колене!

КРАЛЯТ:
Не, тези страсти пречат на човека,
поел ученолюбната пътека!

БИРОН:
Която страст е също, но такава,
че мъките със мъка награждава!
Какво? Да търсим в книги до зори
свещицата на правда непозната,
додето четенето изгори
на нашите зеници светлината,
и дирейки във нощ неясен зрак,
деня си ясен да превърнем в мрак?
Не, нека да потапяме очи
в две по-сияещи очи отсреща
и удивени да летим в лъчи,
каквито никой учен не усеща!
Науката е слънце — ослепява
тоз, който твърде дълго в нея гледа
и своя плява като разпилява
сред чуждите цитати, буквоеда
при цялата си ученост голяма
се радва на звездите във нощта
не повече от оня, който няма
понятие за звездните неща.
Да, можеш да кръщаваш светилата
и пак да ти е празно във главата!

КРАЛЯТ:
Научен съд над бедната наука!

ДЮМЕН:
И при това от него вее скука!

ЛОНГВИЛ:
И вместо в гвоздея, във пръста чука!

БИРОН:
И гъски крякат, значи, Март е тука!

ДЮМЕН:
Какво е туй?

БИРОН:
Една шега за трима.

ДЮМЕН:
Тя няма смисъл.

БИРОН:
Но пък има рима.

КРАЛЯТ:
Речта му е като слана, която
напролет спира кълновете смели!

БИРОН:
А трябва ли да идва пищно лято,
преди синигерите да са пели?
На Коледа ако узрее плод,
не е ли като сняг над майски храсти —
за всичко има ред във тоз живот
и спомнят късните ви книжни страсти
за оня, който лазел по стрехата,
когато дирел пътя към вратата.

КРАЛЯТ:
Добре, Бирон. Вървете си тогаз!

БИРОН:
Не, клетва дал съм да живея с вас
и въпреки че бе от мен възпято
незнанието със такива думи,
каквито вий за знанието свято
не бихте изнамерили срещу ми,
аз подписа си първи ще ви дам!
Къде е листът? Дайте го насам!

КРАЛЯТ:
Вземете и измийте своя срам!

БИРОН:
"...Освен това жена не бива да се приближава до двора на по-малко от миля."
И тази точка е оповестена?

ЛОНГВИЛ:
От глашатаите, преди три дена!

БИРОН:
А наказанието за греха?

"...Която престъпи горното, ще бъде наказана с отрязване на езика."
Това е ваше сто на сто!

ЛОНГВИЛ:
Да, мое и добро е то!

БИРОН:
О, боже господи, защо?

ЛОНГВИЛ:
За да опази туй место
от непосредствени съблазни.

БИРОН:
Но средствата му са омразни!
"...Освен това, ако в срок от три години мъж от двора бъде заловен да говори с жена, ще трябва да изтърпи общественото опозоряване, което останалите решат да му наложат."
Вий първи ще разкъсате таз книга,
защото скоро — знаете сами —
принцесата на Франция пристига
да иска Аквитанските земи.
Баща й болен я изпраща тук,
така че аз не виждам изход друг,
освен да се покажем груби с нея
или да махнем тази алинея.

КРАЛЯТ:
Наистина! Забравихме я ние!

БИРОН:
Вината пак в науката се крие.
Понеже сложни цели си поставя,
тя простите си длъжности забравя
и щом постигне нещо някой ден,
превзема сякаш град опожарен —
загубила е толкоз във войната,
че плячката не стига за отплата.

КРАЛЯТ:
Ще го престъпим този пункт все пак.
Необходимост. Просто няма как!

БИРОН:
Тез "няма как" във тригодишен срок
ще станат триста хиляди на брой,
защото с чувства ни създава бог
и властен е над тях единствен той;
тогаз и аз, щом нейде кривна крак,
на себе си ще кажа: нямах как!
Така, успокоен от таз утеха,
подписвам устава от край до край.
И вече съм скроил позорна дреха
на този, който срока не изтрай!
И аз съм слаб пред разните съблазни,
но въпреки че чувствувам омразни
тез сухи точки, воля в мен ще има
да се държа, когато вие трима
ще сте предали всеки свой стяг!
Но я кажете, няма ли все пак
да има нещо малко за забава?

КРАЛЯТ:
Такава всеки ден ще ни създава
със своите дрехи, фрази и талант
Армадо, озареният от слава,
познат на трима ви испански гранд.
Вий знаете го в нега как примира
от звуците на своите уста
и как върти в ума си, без да спира,
турнира на ума и глупостта!
На двора ни той гост е и когато
откраднем от учението миг,
това дете на хрумването свято
ще ни разказва на висок език
за смуглата Испания, родила
герои славни без петно и страх,
чиито безподобни ум и сила
историята е покрила с прах.
За мене той лъжец е талантлив
и нищо ако нямате против,
ще го направя разказвач придворен.

БИРОН:
Да, той е събеседник неуморен
и познавач на модите безспорен!

ЛОНГВИЛ:
Армадо и Кратун щом бъдат с нас,
ще литнат три години като час!

ПЪН:
Къде е собствената личност на краля?

БИРОН:
Ето я. Какво искаш, драги?

ПЪН:
Аз като негов пристав сам приставлявам неговата личност, но понастоящем желая да го видя плътски.

БИРОН:
Ето, това е той.

ПЪН:
Дон Арм... Арм... как беше... ви уважава своето изражение! Извършено е престъпно деяние в телеторията! В писмото е казано всичко.

КРАТУН:
Ваша милост, и аз съм комплициран вътре.

КРАЛЯТ:
Писмо от Великия Армадо!

БИРОН:
В което, надявам се, е наблъскал сто огромни фрази по един дребен случай!

ЛОНГВИЛ:
Тъкмо случай да се позабавляваме! Да ни помага бог!

БИРОН:
За какво: да го изтърпим докрай или да сдържим смеха си?

ЛОНГВИЛ:
Да го изслушаме с по-малко забележки и да се смеем не много гръмко; или да се удържим от едното и другото.

БИРОН:
Добре. Ще се изкачим във веселието дотам, докъдето е издигнал стъпалата на високия си стил!

КРАТУН:
Писмото, господине, говори за мен във връзка със Жакнета, понеже бях уличен във връзка с нея.

БИРОН:
Е как беше уличен?

КРАТУН:
Просто уличен, макар че не на улицата, а в парка. То беше само едно вместопрестъпление, а господин приставът вика: "Три стават!" Защото, казва, по трите точки си престъпил устава формално. Първо, пристъпил си към нея — значи: "пристъпление"; второ, целунал си я право в устата — значи: "противоуставно"; и трето, пипал си й формите — значи "формално".

БИРОН:
И какво е заключението?

КРАТУН:
Ами такова, заключение, с ключ. Само че не какво, а за колко! О, аз горкият!

КРАЛЯТ:
Желаете ли да изслушате това писмо?

БИРОН:
Както се слуша гадател!

КРАТУН:
Гаден испанец — и аз това казвам!... Ами то човек като е прост, ваша милост, поддава се на плътта!

КРАЛЯТ:
"Върховни наместнико на небосвода, велики властелине на Навара, земно божество на душата ми и хранителю на бедната ми плът..."

КРАТУН:
Дотук още няма за Кратун!

КРАЛЯТ:
"...Тъй се случи..."

КРАТУН:
Ами случи се я! На него ако се случи, ще изпусне ли случая?

КРАЛЯТ:
Тихо!

КРАТУН:
Че кой шуми, ваша милост? Ние с нея съвсем тихичко, а той като...

КРАЛЯТ:
Ни дума повече!

КРАТУН:
И аз това казвам, ваша милост — защо ви е да четете натам другите думи?

КРАЛЯТ:
"...Тъй се случи, че нападнат от черната меланхолия, реших да поверя своето мрачно тягостно настроение на свръхблаготворното въздействие, което целителният балсам на Вашия въздух ми предлагаше. И, както е вярно, че съм дворянин, възнамерих да предприема една разходка. "По кое време?" Към часа шест, когато кравите най-охотно пасат, птичките най-сладкозвучно пеят, а людете сядат край трапезата за това храноприемане, което зоват "вечеря". Толкоз на въпроса "По кое време?" Следва въпросът "На каква почва?", при което става дума за почвата, върху която се разхождах. Тази почва е Вашият парк. Колкото до въпроса "На кое място?" — сиреч къде точно станах свидетел на крайно отблъскващото и във висша степен осъдително произшествие, извличащо от белоснежното ми перо катраненочерното мастило, което Вие в този миг съзирате, гледате и виждате — това място лежи в посока северо-североизток от западния ъгъл на причудливата плетеница от лехи и пътечки, която носи името "Ваша градина". Там аз видях този прост овчар, тази недостойна мишена на вашия присмех..."

КРАТУН:
Това да е за мен?

КРАЛЯТ:
"...тази неука и невежествена душа..."

КРАТУН:
За мен е май!

КРАЛЯТ:
"...този низък слуга..."

КРАТУН:
За мен ще е!

КРАЛЯТ:
"...този, доколкото помня, се казва Кратун..."

КРАТУН:
Това е! За мен е!

КРАЛЯТ:
"...в щение и общение, противни на оповестените от Вас изричен указ и забранителен устав, с една... О, не е по силите ми да го изрека!... С една..."

КРАТУН:
Женска!

КРАЛЯТ:
"...С една дъщеря на прамайка ни Ева, с едно създание на противния нам пол..."

КРАТУН:
Ами, противен!

КРАЛЯТ:
"...или, за да бъда по-лесно разбран от Ваша милост, с една жена! Пришпорван от вечно живото в мен съзнание за своя дълг, аз ви го изпращам, за да му въздадете заслуженото възмездие посредством изпълнителя на светлата Ви власт Антони Пън, човек с държание, достойнство и отлично име..."

ПЪН:
Аз! Антони Пън, с ваше разрешение!

КРАЛЯТ:
"...Що се отнася до Жакнета — тъй се нарича това вместилище на страсти, което изненадах в ръце тена гореказания момък, аз ще я задържа под мой надзор, готов при първи милостив знак от Ваша страна да представя въпросния низък съд на греха пред високия съд на Вашата добродетел. Приемете, моля, дълбокото уважение на Вашия изгарян от бушуващия огън на чувството за дълг, Дон Адриано де Армадо."

БИРОН:
Не е толкоз добро, колкото очаквах, но все пак е най-доброто, което съм чувал досега.

КРАЛЯТ:
Точно, най-добро в лошото. А ти, любезни, какво ще кажеш за всичко това?

КРАТУН:
За женската, ваша милост, признавам.

КРАЛЯТ:
А указа не си ли чул?

КРАТУН:
За чуване, чул съм го, но отричам да съм го разбрал.

КРАЛЯТ:
В него се казваше, че който бъде заловен с уличница, ще получи една година затвор.

КРАТУН:
Да, ваша милост, ама Жакнета не е уличница, ами порядъчна!

КРАЛЯТ:
Все едно. Указът включва и порядъчните.

КРАТУН:
Ама тя не е само порядъчна, ваша милост, ами и девствена!

КРАЛЯТ:
Няма значение. Той обхваща и девствените.

КРАТУН:
Тогава отдръпвам девствеността! Тя е една...

КРАЛЯТ:
Каквато и да е, няма да ти свърши работа.

КРАТУН:
Ще ми я свърши, ваша милост, и още как!

КРАЛЯТ:
Стига! Слушай присъдата си! Ще седиш седмица на хляб и вода!

КРАТУН:
А не може ли месец, но на свинско и вино?

КРАЛЯТ:
И Дон Армадо ще е твой пазач.
Бирон, следете как ще се изпълни!
А ние, господа, да почнем вече
това, в което се заклехме строго!

БИРОН:
Ей богу, предугаждам отдалече,
че то ще ни изложи твърде много!...
Ти тръгвай!

КРАТУН:
Вярвайте, уважаеми, че си патя за чистата правда, защото правда е, че ме хванаха с Жакнета, а пък тя е чиста девойка! Ще изпия чашата, но дано само ме държите максималък срок, та скоро да видя сюблиматния миг на щастието!

АРМАДО:
Обясни ми, момко, когато един човек с голяма душа е изпаднал в меланхолия, какво означава това?

КОМАРЧЕТО:
Означава, че е станал печален.

АРМАДО:
Но, мили палавнико, печал и меланхолия е едно и също!

КОМАРЧЕТО:
О, не, господарю, съвсем не!

АРМАДО:
Че как можеш да отличиш едното от другото, крехки младежо?

КОМАРЧЕТО:
По познатите им прояви, жилави старежо.

АРМАДО:
Защо "стареж"? Защо "жилав"?

КОМАРЧЕТО:
А защо "младеж"? Защо "крехък"?

АРМАДО:
Аз те назовах тъй, защото завидната ти възраст с право може да се нарече "крехка".

КОМАРЧЕТО:
А пък аз — защото вашата също завидна възраст с право може да се назове "жилава".

АРМАДО:
Мило и ловко подхвърлено, детенце!

КОМАРЧЕТО:
Кой, аз — подхвърлено дете?

АРМАДО:
Не, това беше казано за отговора ти.

КОМАРЧЕТО:
А защо отговорът ми да е бил ловко подхвърлен?

АРМАДО:
Защото си изврътлив, затова.

КОМАРЧЕТО:
Като похвала ли го казвате?

АРМАДО:
И то във висша степен заслужена.

КОМАРЧЕТО:
Бихте могли да я отправите към първата змиорка.

АРМАДО:
Защо? Ти от тях ли се учиш?

КОМАРЧЕТО:
Да, понеже шараните преподават на други.

АРМАДО:
Бързо казано, но внимавай, трябва ми малко, за да кипна!

КОМАРЧЕТО:
Щом вие кипнете, аз ще се изпаря.

АРМАДО:
Но аз тези пари ще ти ги избия от главата!

КОМАРЧЕТО:
Парите той ги бие, но него парите не го бият!

АРМАДО:
Обещах да уча три години с краля.

КОМАРЧЕТО:
А бихте могли да научите всичко за час.

АРМАДО:
Невъзможно!

КОМАРЧЕТО:
Защо? Колко прави три по едно?

АРМАДО:
Не съм силен в смятането — наука за кръчмари!

КОМАРЧЕТО:
А вие сте благородник и картоиграч!

АРМАДО:
Да! И едното, и другото! Това са двете качества, които придават блясък на един съвършен мъж!

КОМАРЧЕТО:
Но тогава сигурен съм, че знаете колко правят двойка и асо.

АРМАДО:
Колкото две и едно.

КОМАРЧЕТО:
Което презряното простолюдие нарича "три".

АРМАДО:
Точно.

КОМАРЧЕТО:
Видяхте ли колко е лесно, господарю? Изучихте смятането до три, преди три пъти да мигнете. А какво по-лесно от това, да прибавите към думата "три" думата "години" и да сведете трите години до две думи — това и ученият кон от панаира може дави го сметне.

АРМАДО:
Прекрасен каламбур!

КОМАРЧЕТО:
За един празен мехур!

АРМАДО:
И за награда ще ти призная, че съм влюбен. При това, колкото е изобщо недостойно за един войн да се влюби, дваж по-недостойна е тази, в която съм влюбен. Ако в ръкопашен бой с природната си слабост можехме да се освобождаваме от осъдителните помисли, бих взел в плен въжделението си и бих го дал на първия срещнат французки кавалер срещу някое ново словесно изящество. Презирам любовните въздишки и охотно бих се отрекъл от Купидона. Утеши ме, момко! Кажи ми кои велики мъже са били влюбени?

КОМАРЧЕТО:
Херкулес, господарю.

АРМАДО:
О, сладкият Херкулес! Дай ми още знаменити примери, мили момко! Изброй ми ги и нека бъдат, мило детенце, все мъже с тежко име и славни подвизи!

КОМАРЧЕТО:
Самсон, господарю. Той е от тези с тежко име и на които тежко им е било, защото е мъкнал на гърба си като носач цели градски порти. А и той е бил влюбен!

АРМАДО:
О, точно сглобени Самсоне! О, здраво сковани Самсоне! И все пак аз те превъзхождам в изкуството на рапирата поне толкоз, колкото ти мен в мъкненето на порти. А ето че и аз съм влюбен като теб!... Коя е била неговата любов, скъпо ми Комарче?

КОМАРЧЕТО:
Една жена, господарю.

АРМАДО:
Но с какъв тен на лицето?

КОМАРЧЕТО:
Смес от четирите или от трите, или от двата, или от един-единствен.

АРМАДО:
Уточни ми все пак: какъв е бил той?

КОМАРЧЕТО:
Морскозелен, господарю.

АРМАДО:
Нима има такъв тен?

КОМАРЧЕТО:
Доколкото съм чел, господарю. И то най-добрият от четирите!

АРМАДО:
Наистина, зеленото е цвят на любовта, но все пак боя се, че Самсон е сбъркал, като си е избрал любима с такъв тен. Навярно се е влюбил в ума й.

КОМАРЧЕТО:
Точно тъй, господарю, защото и умът й е бил зелен.

АРМАДО:
А лицето на моята любов е като роза — бяло-румено, без нито едно петънце!

КОМАРЧЕТО:
Доста петънца, господарю, могат да се скрият под тази смес от румено и бяло.

АРМАДО:
Изясни се, изящно възпитани юноша!

КОМАРЧЕТО:
Татенце, майчице, елате ми на помощ!

АРМАДО:
Какво сладко синовно обръщение! Колко нежно и прочувствено!

КОМАРЧЕТО:
"Под розови страни греха
не можеш ти откри —
човек хладее от страха,
а от срама гори.

А сняг и плам се смесват в тях
и чудиш се смутен:
кое е срам, кое е страх,
кое — естествен тен?"

Леки стихчета, господарю, за нерозовото положение при розовите лица.

АРМАДО:
А помниш ли, момченце, имаше една балада за царя и просекинята?

КОМАРЧЕТО:
Да, човечеството й е брало греха преди три поколения, но сега тя пък бере праха някъде и едва ли може да се намери, а и да се открие, няма да можем да й използваме нито текста, нито мелодията.

АРМАДО:
Ще дам да ми разработят отново тази стара тема, за да прецедя през нейния прецедент аргументите за моето увлечение. Момко, аз съм влюбен в младата селянка, която залових с онзи низък селяк Кратун. Тя е прелестна и от всяка гледна точка достойна!

КОМАРЧЕТО:
...да бъде напердашена. Но и да получи един любовник по-добър от негова милост!

АРМАДО:
Пей, момко! На душата ми е тежко от любов!

КОМАРЧЕТО:
Чудно, при такава лека възлюбена!

АРМАДО:
Пей, казах!

КОМАРЧЕТО:
Нека изчакаме да мине тази компания!

ПЪН:
Господине, волята на Краля е вие да вземете селяка Кратун над свой подзор. Не бива нито да му налагате антракции, нито да му разрешавате санкции, но обаче трябва да пости три дена в седмицата. А тази девица ми е заповядано да я държа в парка, защото е назначена да дои кравите. Сбогом!

АРМАДО:
Руменината ще ме издаде!... Девойко, чувай!

ЖАКНЕТА:
Да не съм глуха!

АРМАДО:
Ще те посетя в краварника!

ЖАКНЕТА:
Щом си рекъл, ей го там!

АРМАДО:
Зная къде е разположен!

ЖАКНЕТА:
Че много знаеш!

АРМАДО:
И даже мога да те науча на нещо!

ЖАКНЕТА:
С тази мутра ли?

АРМАДО:
Чуй, аз те любя!

ЖАКНЕТА:
Чували сме ги такива!

АРМАДО:
И тъй, сбогом!

ЖАКНЕТА:
Много ти здраве!

ПЪН:
Хайде, Жакнета, пътувай!

АРМАДО:
Презрений селяко, ще има да постиш, докато заслужиш опрощение за простъпката си.

КРАТУН:
Добре, уважаеми, само ако може, тъй, докато постя, поне да си хапвам добре.

АРМАДО:
Ще получиш тежко възмездие, бъди уверен!

КРАТУН:
Тогава ще съм по-добре от слугите ви, защото те получават леко възнаграждение.

АРМАДО:
Отведи този простак и го пази добре!

КОМАРЧЕТО:
Хайде, рабе непокорни! Поемай!

КРАТУН:
Тръгвам, но няма нужда да стоите на пост край мен! Ще постя и така.

КОМАРЧЕТО:
Пост без пост? Може, но ще трябва да стоиш затворен.

КРАТУН:
Добре, ама когато настъпят отново сияйните дни на мизерията, някои ще видят!

КОМАРЧЕТО:
Какво ще видят някои?

КРАТУН:
Нищо особено, господин Комарчо. Това, дето им е пред очите. На харестанта всичко трябва да му харесва и затова аз си трая. Слава богу, не съм толерантен като някои други и знам да се сдържам!

АРМАДО:
О, аз любя дори почвата — нещо низко, която нейната обувка — нещо по-низко, движена от ногата й — нещо най-низко, тъпче! Но обичайки против устава, аз извършвам вероломство към своята чест, а мигар може да бъде истинска една любов, която започва с измама? Любовта — какъв добър дух! Любовта — какъв подъл дявол! Да, любовта е единственият зъл ангел, известен в природата! Дори Самсон е бил подмамен от нея въпрек исвоята сила! Сам Соломон е бил подлъган от нея въпреки своята мъдрост! Щом стрелата на Купидона е разцепила боздугана на Херкулеса, как да се справи с нея шпагата на един испанец? Този палав бог не обръща внимание на предизвикателствата от първа и втора степен, не спазва правилата на фехтовката и изобщо не признава дуела като такъв! Ние, мъжете, го оскърбяваме, наричайки го хлапе, но това хлапе тържествува над нас, мъжете! Прощавай, храброст! Ръждясвай, шпага! Млъкни, барабан! Вашият повелител е ранен от любов! Да, аз любя! Дух на любовните рими, ръката подкрепи ми! Чувствам, че сонета напира! Дири, ум! Лети, перо! Усещам талант за цял фолиант!

БОЙЕ:
Сега, мадам, сберете ум и чар,
спомнете си кого баща ви праща,
къде го праща и с каква задача:
вам падна се заслужената чест
да преговаряте с такъв носител
на всичките човешки съвършенства,
какъвто е великият Наварец.
И спорът е за туй, чия да бъде
властта над Аквитания — земя,
добра да бъде зестра за кралица;
очарованието си разлейте
тъй щедра, както нявга пестелива
природата била е към света,
когато всичките си красоти
на вас е дала, взимайки от други.

ПРИНЦЕСАТА:
Добри Бойе, макар да е оскъдна,
не иска хубостта ми да се кичи
с цветистата ви реч — във тази област
е важен погледът на купувача,
а не викът на шумния търговец.
За дарбите си също не желая
хвалби да чувам, тъй като усещам,
че умно като хвалите ума ми,
сам искате да блеснете със ум...
Но делово с човека на делата:
добри Бойе, вий чули сте безспорно
хилядогласната мълва да казва,
че кралят на Навара бил се свързал
със строг обет да учи три години
и че, додето бил обетът в сила,
жена не бивало и да се мерне
във близост на смълчания му двор;
затуй уместно смятам да запитам,
преди да вляза в парка, как той гледа
на визитата ми, и вас изпращам,
понеже качествата ви познавам,
във качество на мой парламентьор.
Кажете му, че френската принцеса
би искала да има среща с него
по нетърпящ отлагане въпрос.
Побързайте, а ние тук смирено
ще чакаме високата му воля!

БОЙЕ:
Таз чест ме прави горд. Ще се старая
да се завърна със приятни вести!

ПРИНЦЕСАТА:
Старателни сме всички ние, зная,
в стремежа си към почести по-чести!
Известно ли е, господа, кой още
е дал монашески обет със краля?

ПЪРВИ БЛАГОРОДНИК
Лонгвил.

ПРИНЦЕСАТА:
Какво сте чували за него?

МАРИЯ
Аз срещнах го в Нормандия, мадам,
когато граф Жак Фокънбридж венча
със празненства големи дъщеря си
за граф дьо Перигор, и според мен
въпросният Лонгвил е благородник,
умел в изкуствата и с бойна слава,
комуто просто всичко се удава.
Петни му чара само туй едно —
ако изобщо има чар с петно,
че неговата мисъл духовита
в нападките си тъй е упорита,
че щом над нещо прави си забава,
то нищо от туй нещо не остава!

ПРИНЦЕСАТА:
Изглежда, че е присмехулник, а?

МАРИЯ
Които знаят го, твърдят така.

ПРИНЦЕСАТА:
На този хумор шумната река
пресъхва бърже. Другите кои са?

КАТЕРИНА:
Един от тях е младият Дюмен.
За добродетелите си обичан
от любещите добродетелта,
повярвайте, мадам, опасен той е,
защото е, без сам да го съзнава,
тъй умен, че би минал и без хубост,
тъй хубав, че би минал и без ум!...
У нас, в двореца Д’Алансон, видях го...
но чувствам как са думите ми слаби
за туй, което искат да опишат!

РОЗАЛИНА:
И друг един от тези нови влъхви
бе също там. Ако добре си спомням,
той казва се Бирон. По-весел мъж
до днес не съм видяла ни веднъж:
от всичко смях той може да направи —
във границите на добрите нрави,
защото, уверявам ви, каквото
на острия му ум даде окото,
умът за миг превръща го в шега,
която като ревностен слуга,
езикът му облича в смешен слог,
така че даже и старикът строг
ухо му дава със усмивка скрита,
а младежта го слуша във възхита!

ПРИНЦЕСАТА:
Да пази бог придворните ми дами!
Изглежда, че сте влюбени и трите,
щом всяка по един си възхвалява.

МАРИЯ
Бойе се връща!

ПРИНЦЕСАТА:
Е, какво узнахте?

БОЙЕ:
Наварецът, мадам, бе чул, че идем
и вече готвеше се да ви срещне
със своите събратя по обет,
когато аз явих се. Но, уви,
той предпочита да се настаните
в полето тука — както при обсада,
наместо клетвата си да престъпи,
приемайки ви вътре във двореца.
Но ето го, той иде!

КРАЛЯТ:
Привет, очарователна принцесо,
бъдете гостенка на моя дом!

ПРИНЦЕСАТА:
Можете да си вземете обратно това "очарователна", а домът, в който ме каните, е с твърде висок покрив, за да бъдете вие негов владелец, и с твърде нисък под, за да бъда аз негова гостенка!

КРАЛЯТ:
Но вий сте в моя двор добре дошла!

ПРИНЦЕСАТА:
Благодаря. Водете ме в двореца!

КРАЛЯТ:
Въпросът е, че съм положил клетва...

ПРИНЦЕСАТА:
И я престъпвате заради мен?

КРАЛЯТ:
Но аз, мадам, не мога да го сторя!

ПРИНЦЕСАТА:
Защо? Нали от вас това зависи?

КРАЛЯТ:
Но вие не я знаете каква е!

ПРИНЦЕСАТА:
Да бяхте като мен и вий незнаещ,
сега, кралю, дълга си бихте знаел!
Самичък клетва дали сте, противна
на християнското гостоприемство,
и да я спазите сега, е грях,
а грях е също да я нарушите...
Но извинявам се, задето дръзнах
да поучавам учен като вас —
с това писмо се запознайте, моля,
и отговор ми дайте незабавно!

Връчва му свитък.

КРАЛЯТ:
Не знам, дали ще мога тъй, на крак...

ПРИНЦЕСАТА:
Налага се да можете все пак,
защото, ако тук ме задържите,
обета си велик ще нарушите.

БИРОН:
Не съм ли с вас танцувал във Брабант?

РОЗАЛИНА:
Не съм ли с вас танцувала в Брабант?

БИРОН:
Танцувахте, разбира се!

РОЗАЛИНА:
Тогава защо питате?

БИРОН:
Изглежда, че сте в отговора бърза!

РОЗАЛИНА:
Въпросът ви галопа му отвърза.

БИРОН:
Ще капнете, недейте толкоз скача!

РОЗАЛИНА:
Ще капне по-напред от мен ездача!

БИРОН:
А колко е часът, да знаете?

РОЗАЛИНА:
О, краен час да се отчаете!

БИРОН:
Ах, вий сте твърде рязка!

РОЗАЛИНА:
Не, вашта ласка драска!

БИРОН:
Оставям ви тогаз!

РОЗАЛИНА:
Ще минем и без вас!

БИРОН:
Добре, на добър час!

КРАЛЯТ:
Мадам, баща ви тук твърди, че вече
ни бил платил сто хиляди корони,
съставящи едната половина
от туй, което бе му дал баща ни
за неговите разходи военни;
дори и да приемем туй за вярно —
а ние го отричаме изцяло, —
все пак остават още неплатени
сто хиляди, срещу които в залог —
макар неравностоен — ний държим
земя от аквитанската ви област.
Ако желае кралят — ваш баща,
да изплати таз втора половина,
от залога му ний ще се откажем
и с него ще живеем в мир и дружба.
Но той, напротив, иска да му "върнем"
сто хиляди и, явно, и не мисли,
като плати дълга си към баща ни,
заложената област да си вземе,
а тя, каквато във окастрен вид е,
за нас е по-не нужна от парите!
Но знайте: ако искът на баща ви
не беше тъй от разума далечен,
път щеше чарът ваш да му направи
на мойта гръд в неразума сърдечен
и бихме ви изпратили обратно
във Франция с известие приятно!

ПРИНЦЕСАТА:
Баща ми вий обиждате, кралю,
и хвърляте петно на свойто име,
като отричате да сте получил,
което бе ви точно заплатено!

КРАЛЯТ:
Кълна се, че не знам такова нещо!
Ако излезе, че сте ги платили,
ще ви възвърна тях или правата
над Аквитания!

ПРИНЦЕСАТА:
Добре тогава.
Бойе, на Краля разписките дайте,
с които бащиният му ковчежник
получената сума потвърждава!

КРАЛЯТ:
Бих искал да ги видя.

БОЙЕ:
Ваша милост,
пакета с тях забави се по пътя,
но утре сутрин ще ви ги представя.

КРАЛЯТ:
И, вярвайте, щом бъда убеден,
ще срещнете разбиране във мен.
А дотогава приемете, моля,
единствения прием, който може
пред мойта клетва чист да ме остави
и чест да отдаде на хубостта ви:
в дома си нямам как да ви поканя,
но в парка си ще ви приема тъй,
че вий ще се усетите, принцесо,
във пристана на моята душа.
Ще извините отказа ми, вярвам,
и казвам ви довиждане, до утре!

ПРИНЦЕСАТА:
Довиждане. И радост дотогаз!

КРАЛЯТ:
Хилядократно повече на вас!

БИРОН:
Госпожице, сърцето ми желае
да ви изкаже скритите си чувства.

РОЗАЛИНА:
Свободна съм. Да се яви пред мене!

БИРОН:
Не му се смейте, чуйте го как стене!

РОЗАЛИНА:
А болестта каква е?

БИРОН:
Сърдечна, то се знае.

РОЗАЛИНА:
Че да му пуснем кръв!

БИРОН:
Не вярвам в лек такъв!

РОЗАЛИНА:
Ще го пооблекчи!

БИРОН:
Боднете, но с очи!

РОЗАЛИНА:
Защо пък, нека с нож!

БИРОН:
Не, вий сте лекар лош!

РОЗАЛИНА:
Тогава лека нощ!

Бирон се отдръпва.

ДЮМЕН:
Простете, таз коя е във розова коприна?

БОЙЕ:
Графиня д’Алансон, на име Катерина.

ДЮМЕН:
Наистина прекрасна. Благодаря ви! Сбогом!

ЛОНГВИЛ:
Прощавайте, каква е таз дама там във бяло?

БОЙЕ:
Еднакво съвършена и във лице, и в тяло.

ЛОНГВИЛ:
Че тъй е, сам го зная,
но името желая!

БОЙЕ:
Ах, тя едно си има,
недейте й го взима!

ЛОНГВИЛ:
Коя е, ще ми съобщите ли?

БОЙЕ:
Дете на своите родители.

ЛОНГВИЛ:
Тогаз по дявола вървете,
да се разправям с вас не ща!

БОЙЕ:
Добре, добре, не се гневете —
граф Фокънбридж й е баща.

ЛОНГВИЛ:
Великолепна дама!

БОЙЕ:
Еднакво мислим двама!

БИРОН:
Коя е тази, дето мина?

БОЙЕ:
Прилича ми на Розалина.

БИРОН:
А има ли си годеник?

БОЙЕ:
Ще има май че подир миг.

БИРОН:
О, бързате! На добър час!

БОЙЕ:
Дано добър да е за вас!

МАРИЯ
Тоз бе Бирон. Той все шеги подхваща.

БОЙЕ:
Тоз път пирон съдра му малко плаща.

ПРИНЦЕСАТА:
Да, вашата отбрана бе блестяща.

БОЙЕ:
Каквото искаш, туй ти се заплаща.

МАРИЯ
Това бе схватка необикновена...

БОЙЕ:
На бик със бик!

МАРИЯ
О, не, на два овена!

БОЙЕ:
Овен, но ще паса на ваште устни!

МАРИЯ
За жалост никой няма да ви пусне!

БОЙЕ:
Ще се промъкна сам, тревичко млада!

МАРИЯ
Но аз не съм обществена ливада,
а частен двор, и то с добра ограда!

БОЙЕ:
А на кого тоз частен двор се пада?

МАРИЯ
На никого!...

ПРИНЦЕСАТА:
Изящната ви свада
за вас и мен е истинска наслада,
но по-добре е тази канонада
да я спестим за бъдната обсада
на краля и на неговите ближни,
залостили се в кулите си книжни!

БОЙЕ:
Ако отгатва вярно зоркостта ми —
а знайте: много рядко тя ме мами,
Наварецът е, бога ми, готов!

ПРИНЦЕСАТА:
Бойе, какъв е този израз нов?

БОЙЕ:
За нас, ловците на сърдечен лов,
мадам, той значи "пламнал от любов".

ПРИНЦЕСАТА:
Кой? Кралят ли?

БОЙЕ:
О, боже, тъй ясно бе това,
че всичките му мисли и всички сетива
надзъртаха подобно на сплашени войници
през бойниците тъмни на двете му зеници.
Какво не се тълпеше във неговите взори? —
Езикът му, треперещ, че иска да говори,
а сляп е за предмета на нежния си глад;
сърцето му, което, превърнато в ахат,
бе гордо, че ликът ви във него е изрязан;
да, цял безброй от чувства, излъчващи съблазън,
в очите му сияйни се трупаха безспир,
същинска скъпа стока на тънък ювелир,
която ни примамва от своята витрина
сред блясък на кристали и гънки от коприна;
а рамка за тоз поглед бе целият му лик
и казваше той ясно на своя ням език:
"Една целувка дай ми, пък после си вземи
и спорни и безспорни, и всякакви земи!"

ПРИНЦЕСАТА:
Да влезем в своите шатри. Бойе, започва вече...

БОЙЕ:
...да казва туй, което личи си отдалече!
Речта си аз прочетох във погледа на краля,
а че добър четец съм, не искам да се хваля.

РОЗАЛИНА:
Добър четец и също любовник не от вчера!

МАРИЯ
Той дядо на Амур е и татко на Венера!

РОЗАЛИНА:
Венера да е рожба на туй лице, туй тяло?
Тя сигурно прилича на майка си изцяло!

БОЙЕ:
Ей, слушайте!...

МАРИЯ
Готови!

БОЙЕ:
Не, чувайте!...

РОЗАЛИНА:
Съгласни!

БОЙЕ:
По дявола, тез дами са станали опасни!

АРМАДО:
Погугукай, гълъбче! Удовлетвори зажаднелия ми слух!

КОМАРЧЕТО:
"Гу-гу-гу!"

АРМАДО:
Ах, нежен звук! О, прелестен цветец на младостта! Вземи тоз ключ, дари волност на онзи момък и го доведи безотлагателно пред моето лицеприятие! Възнамерявам да го натоваря с преноса на това ми излияние до моята любима.

КОМАРЧЕТО:
А защо, господарю, не опитате да излеете любовта си като французин?

АРМАДО:
На френски, искаш да кажеш?

КОМАРЧЕТО:
Не, изискани ми господарю. Изобщо без думи, а само така: първо отмервате една жига с върха на езика си и изтананиквате един канарски танц с пъргавата си нога, като същевременно изразявате черната си любовна мъка посредством бялото на очите си. Една нота полувъздъхвате, а другата четвъртизпявате, като ту търкаляте звука в гърлото си, сякаш поглъщате любовните слова, ту гъгнете носово, сякаш ги вдъхвате в гърдите си. И шапката, надвесена над очите ви, като сенник над лавка! С ръце в джобовете, сякаш излязъл от мухлясалите портрети или кръстосал ги на гръдния кош, a la заек на ръжен! И никакво задържане на едно място: две-три трели и хайде на друго! Това са то тънкостите, това са то финостите, това са то изящностите на века! Чрез тях единствено се погубват онези девички, които чакат да се погубят и без тях, самички! На такова държание обръща внимание всяко женско създание!

АРМАДО:
С какво си купил толкоз опитност?

КОМАРЧЕТО:
Със три стотинки наблюдателност.

АРМАДО:
Добре, бягай, че любовта ме зове! Adieu!

КОМАРЧЕТО:
Ха, дьо! Тц, тц!

АРМАДО:
Искаш да кажеш, че любимата ми е кобила?

КОМАРЧЕТО:
Не, господарю! Как мога да я нарека кобила...

Настрани.

когато е една кранта, и то сигур наемна...

Към Армадо.

Нима не си спомняте как изглежда тя?

АРМАДО:
Малко смътно.

КОМАРЧЕТО:
О, каква лоша памет! Защо не вземете любимата си по-присърце!

АРМАДО:
О, аз съм я взел присърце и във сърце, момченце!

КОМАРЧЕТО:
Не, във сърцето ви я няма. Тя ви е само "при", "под" и "над" него. Мога да ви го докажа.

АРМАДО:
Ти — на мен? И какво ще ми докажеш?

КОМАРЧЕТО:
Че съм мъж, когато порасна! Но сега засега само това, че вашата любима ви е "при, под и над" сърцето. "При" — защото ви е примамила; "под" — защото ви се подиграва; и "над" — защото е инат и никога няма да ви се даде!

АРМАДО:
И трите ти игрословици бяха великолепни!

КОМАРЧЕТО:
А ти си една велика лепка по тях!

АРМАДО:
Извикай оня Кратун! Бих желал да му поверя своето послание.

КОМАРЧЕТО:
Чудесна комбинация: кратуна повереница на тиква!

АРМАДО:
А? Какво каза?

КОМАРЧЕТО:
Нищо, господарю. Казах, че този Кратун трябва да се подтиква, защото инак, докато стигне...

АРМАДО:
Краварникът не е далече. Хайде, лети!

КОМАРЧЕТО:
Като олово, господарю!

АРМАДО:
Какво искаш да кажеш, невръстни остроумецо?
С олово ний сравняваме нещата,
които са недвижни, бавни, тежки!

КОМАРЧЕТО:
Е, да, сравненията правят грешки.

АРМАДО:
За пръв път чувам да лети олово!

КОМАРЧЕТО:
Тук вий се излетяхте, честно слово —
с какво по вражите стени гърмим?

АРМАДО:
О, сладкозвучен риторичен дим!
Той, значи, е снаряд, а аз съм топ.
Изстрелвам го към момъка...

КОМАРЧЕТО:
Бум! Хоп!

АРМАДО:
Изящен остроумник!... О, разреши, небе,
към тебе да отправя дъха си, който бе
доскоро толкоз волен, а ето го сега,
престола си отстъпил на черната тъга!
Но момъкът се връща!

КОМАРЧЕТО:
Господарю, представям ви едно природно чудо: кратуна със счупен крак!

АРМАДО:
Ясно: ребус, енигма, каламбур. Дай тълкуванието!

КРАТУН:
Не ща нито еребус, нито нигма, нито календур! Живовляк, господине! Само живовляк, да ми се наложи! Никаква нигма, никакъв еребус! Само живовляк!

АРМАДО:
Кълна се, ти ще ме разсмееш насила! Твоята глупост ми издува далака и тъй разгъва дробовете ми, че след миг ще ме доведе до избухване на неуместен смях. О, звезди мои, простете ми! За невежата, изглежда, каламбурът е лекарство!

КОМАРЧЕТО:
Че не е ли лекарство и за образования?

АРМАДО:
Не, каламбурът, драги, е сблъсък на слова
с еднакъв звук, а смисъл различен при това.
Нещо от рода на шарадите и стихчетата с поанта.
Ето например:
"Лисица, стършел и шебек
броили се — излезли тек."
Това е уводът. Сега трябва да дойде поантата.

КОМАРЧЕТО:
Аз ще я кажа. Вие само повторете увода!

АРМАДО:
"Лисица, стършел и шебек
броили се — излезли тек."

КОМАРЧЕТО:
"...С гъсока се броили пак —
излезли чифт и още как!"
Сега нека аз да кажа увода, а вие — поантата!
"Лисица, стършел и шебек
броили се — излезли тек."

АРМАДО:
"...С гъсока се броили пак —
излезли чифт и още как!"

КОМАРЧЕТО:
Чудесна поанта! Радвайте се, че гъсокът остана у вас! Още искате ли?

КРАТУН:
Тоз май продава гъски, а този купувач е!...
Простете, господине, че вмесвам се обаче
купувате ли поанта (по нашенски де, гъска),
то трътката й трябва от мазнина да лъска!

АРМАДО:
Но от какво започна тоз разговор все пак?

КОМАРЧЕТО:
От таз Кратуна тука със счупения крак.
Вий после споменахте за моите каламбури.

КРАТУН:
А аз пък после казах живовляк да се тури;
за поантата след туй пък той — хъка, вие — мъка,
и сключихте със него на сляпо пазарлъка!

АРМАДО:
И все пак кажи ми какво беше това с Кратуната и счупения крак?

КОМАРЧЕТО:
Ще ви го кажа, и то с чувство.

КРАТУН:
Е как с чувство, като не си го почувствал! Аз ще я разкажа тази поанта:
"Кратун реши да бяга,
но спъна се о прага!"
Ай, ай!

АРМАДО:
Преустанови това неприятно пищене!

КРАТУН:
Той пищялът ми пищи, господине!

АРМАДО:
Изслушай ме, Кратуне, обявявам те за свободен. Постът ти свърши. Амнистия!

КРАТУН:
Какво? "Хамни с тия"? Ще хамна, ама с кои "тия", не ги виждам. Все пак подушвам една чудесна поанта със хрускава кожичка!

АРМАДО:
О, боже! Разбери, искам да кажа, че те освобождавам, еманципирам, разкрепостявам! Ти беше затворен, зазидан, затегнат, задръстен!...

КРАТУН:
Вярно е, вярно е! И вие ще ми дадете разслабително да ме разкара?

АРМАДО:
Аз ти дарявам свобода, отпускам те на воля и срещу това искам от теб единствено възмездие: да транспортираш до селянката Жакнета този ми знак на внимание.

Връчва му писмо.

И тъй като моята чест е изградена върху туй, че всяка услуга трябва честно да бъде възнаградена, вземи тази гратификация!

Дава му пари.

Комарче, следвай ме!

КОМАРЧЕТО:
Като следствие подир причина! Довиждане, уважаеми Кратуне!

КРАТУН:
Сбогом, сладка мръвчице! Довиждане, педя човек — лакът уста!

Я да видим сега тази "гратификация"! Гратификация! Това било латинска дума за петнайсе стотинки! Петнайсе стотинки — една гратификация. "Колко я продаваш тази кордела?" "Един грош." "Много е. Давам една гратификация." Все другояче звучи! По ми харесва от "френска корона", особено ако е от тези, дето ни коронясва с тях френската болест. Отсега нататък ще купувам само с гратификации.


БИРОН:
О, извънредно драги ми Кратуне! Добра среща!

КРАТУН:
Моля ви, уважаеми, колко лакти розова кордела могат да се купят за една гратификация?

БИРОН:
Каква гратификация?

КРАТУН:
Ами от петнайсе стотинки, каква!

БИРОН:
Тогава можеш да си купиш кордела за три по пет стотинки.

КРАТУН:
Благодаря ви, уважаеми. Господ здраве да ви дава!

БИРОН:
Стой, селяко! Трябваш ми.
Ако желаеш да си ми полезен,
ще те помоля за една услуга.

КРАТУН:
А за кога ще я искате?

БИРОН:
За днес следобед.

КРАТУН:
Имате я от мене, уважаеми! Сбогом!

БИРОН:
Но аз не съм ти казал каква е!

КРАТУН:
Като я свърша, ще разбера.

БИРОН:
Но нали трябва първо да я узнаеш, мошенико!

КРАТУН:
Тогава ще дойда утре сутрин, да ми я кажете.

БИРОН:
Трябва да я свършиш днес следобед! Чувай, разбойнико, то е съвсем лесно:
Принцесата на лов ще дойде тука,
а в свитата й има една дама
с ухаещото име Розалина!
Без бавене вложи това писмо
във нейната ръчица белоснежна!
Дръж тази компенсация, за теб!

Дава му пари.

КРАТУН:
"Компенсация"? О, сладичка компенсация! По-добра от гратификацията! С цели единайсе гроша и пет стотинки по-добра! О, миличка компенсация! Ще бъде изпълнено, уважаеми, буква по буква! Къде е компенсацията, къде е гратификацията!

БИРОН:
Аз — влюбен? Аз — камшика за страстта,
гонителя на нежните въздишки,
надзорника, не, нощния стражар,
блюстителя, пазача, опекуна
над глезеното и капризно богче
на любовта? Не, не! Не е възможно!
На туй джудже-гигант, хлапе-старик,
монарх на римите и пръв регент
на меланхолиите, цар помазан
на припкащите попски съгледвачи,
но този дон Амур, дон Купидон,
маршал на женските поли хвърчащи
и крал на мъжките издути гащи,
слуга да съм, да му тръбя с тръбата
като помощника на акробата?
Аз влюбен, лапнал, хлътнал в тази тук,
която — както нов часовник немски —
ще трябва всеки миг да се наглежда,
защото инак няма да е вярна?
Аз клетвата си да потъпча в прах,
и то за най-опасната от трите,
за тази тъмнокожа дяволица
с две топчета катранени, забити
насред лицето, и така шавлива,
че и да вържеш Аргус да я пази,
пак, щом поиска, лука ще ти сгази?
Кой, аз да се влека и да се моля
след нея?... Но така е: туй е напаст,
която Купидон ми е изпратил,
задето се отнасях тъй нехайно
към детската му всемогъща власт.
Сега ще любя, диря, плача, пиша —
какво да правим — любовта е сляпа:
един обиква ябълка, друг — ряпа!

ПРИНЦЕСАТА:
Дали бе кралят, който там препусна
така без страх нагоре, по наклона?

БОЙЕ:
Не зная, ала май не беше той.

ПРИНЦЕСАТА:
Във всеки случай бе с високи цели!...
Е, драги господа, с делата днеска
приключваме и в събота ще бъдем
на път за Франция. Пазачо горски,
води ни към прикътаното място,
където ще играем на убийци!

ПАЗАЧЪТ
Застанете ли зад шубрака, там,
уверен съм, ловът ви ще е хубав.

ПРИНЦЕСАТА:
Защото аз съм хубава, затуй ли
ти казваш, че ще имам хубав лов?

ПАЗАЧЪТ
О, не, мадам! Вий зле сте ме разбрали!

ПРИНЦЕСАТА:
А, значи тъй — отпърво ме похвали,
а после ме оставяш без надежди?

ПАЗАЧЪТ
Вий хубава сте!

ПРИНЦЕСАТА:
Не изписвай вежди!
Когато няма хубост нечий лик,
не се разхубавява със език.
Дръж тоз подарък хубав, огледало,
задето образ грозен си ми дало!

Дава му пари.

ПАЗАЧЪТ
По-хубава от вас не зная друга!

ПРИНЦЕСАТА:
Спасихме хубостта си чрез заслуга,
тъй както искат да спасят душици
във днешно време разни еретици;
красива е ръката, щом раздава,
макар да е за криене в ръкава!...
Лъкът ми! Да се цели и убива
самото милосърдие отива —
и то ще ми помогне, аз си знам,
при всеки изход да не нося срам:
пропусна ли — от жалост е било,
улуча ли — не съм желала зло,
а сторила съм го заради слава;
нали със нас това нерядко става:
отхвърлили съвета на сърцето,
да сторим престъпление проклето
под натиска на празна суета,
тъй както аз след мъничко кръвта
на бедната кошута ще пролея,
макар да нямам нищо против нея!

БОЙЕ:
Така си е. Не е ли суетата
пак тласкащата сила у жената,
която ту се глези, ту се въси
със цел да води за носа мъжа си!

ПРИНЦЕСАТА:
И на която се полага слава,
когато този нос и се поддава!

БОЙЕ:
Ха, ето един член на братството!

КРАТУН:
Здрасти на всички! Кажете, молим, коя тук е главната от вас?

ПРИНЦЕСАТА:
Че то се познава, приятелю. Щом дириш главната, другите трябва да са без глави.

КРАТУН:
Искам да кажа най-голямата, най-горната.

ПРИНЦЕСАТА:
Значи ти трябва най-пълната и най-високата?

КРАТУН:
Най-пълната, тъй точно: най-пълната, мадам;
а честен кръст ви правя и клетва ще ви дам:
да бяхте в кръста, както във мозъка съм аз,
най-тясното коланче би халтало на вас!
Вий главна сте, защото изглеждате ми най...

ПРИНЦЕСАТА:
Какво желаеш, драги? Ще кажеш ли накрай?

КРАТУН:
Месье Бирон ме прати натука да намина
с писмо за една дама на име Розалина.

ПРИНЦЕСАТА:
Дай, дай го! Ние с него сме най-добри познати.
Бойе, четете вие!... Стой малко настрана ти!

БОЙЕ:
Мадам, това писмо е за някаква Жакнета.

ПРИНЦЕСАТА:
Какво от туй — да вкусим на виното букета!
Отпушвайте, Бойе!

БОЙЕ:
"Кълна се в небето: несъмнено е, че си прекрасна; безспорно е, че си хубава, истинно е, че си мила! О, по-прекрасна от самата красота, по-хубава от самата хубост, по-истинна от самата истина, имай милост към своя хероичен васал, комуто остава само да ти припомни старата легенда за цар Кофетуа. Този великодушен и тезоименен владетел, като обърнал взори към злочестата и несъмнена просекиня Зенелофон, е имал пълно право да каже: «Veni, vidi, vici», което, принизено до простонародния говор — о, грубоулична словореч! — би означавало: «Дойдох, видях, победих», сиреч първо дошъл, после видял и след това победил. Но кой — това? Кофетуа. Защо е дошъл? За да види. Защо да види? За да победи. При кого е дошъл? При просекинята. Какво е видял? Пак просекинята. Кого е победил? Отново просекинята. И какво се е получило? Победа. За кого? За царя. И какво още? Забогатяване. За кого? За просекинята. Получило се е сблъскване, сиреч брак. За кого? За двамата едновременно или същевременно за двамата. А сега ще поясня: аз съм царят, а ти — просекинята. Това произтича от паралелите, в които аз се облякох, и от парцалите, в които ти си облечена. Да изтръгна ли любовта ти? Бих могъл. Да изнудя ли любовта ти? Мога и това. Да изпрося ли любовта ти? Това ще сторя: и ти ще получиш срещу дрипи — титли, срещу парцали — мадригали, и срещу себе си — мен. В очакване на отговора ти осквернявам устните си с твоето краче, взора си — с твоя лик, сърцето си — с всичките ти частици поотделно и вкупом, и оставам твой, пламтящ от искрометно желание да ти служи, Дон Адриано де Армадо.
Овчице крехка, чуваш ли, това е
на грозния немейски лъв рева.
Кротувай, той със тебе да поиграе,
съгласно своите царствени права;
че сториш ли за бягство опит пръв,
храна ще си за неговата стръв!"

ПРИНЦЕСАТА:
Чие перо на пуяк или паун надут
написало е този невероятен труд?

БОЙЕ:
Аз автора му помня. Тез фрази тук не мамят.

ПРИНЦЕСАТА:
За глупости такива не трябва много памет.

БОЙЕ:
Да, туй е Дон Армадо, испански фантазьор,
държат го за забава във тукашния двор.

ПРИНЦЕСАТА:
Та, казваш, от кого е това писмо, човече?

КРАТУН:
От моя господар е, нали ви казах вече.

ПРИНЦЕСАТА:
А на кого го носиш?

КРАТУН:
На неговата дама.

ПРИНЦЕСАТА:
А можеш ли повтори кои са тези двама?

КРАТУН:
Защо пък да не мога — Бирон е господина,
а дамата му, тя пък се казва Розалина.

ПРИНЦЕСАТА:
Ти нещо си объркал... Но тръгвайте след мен!

Към Розалина.

Вземи това! И твойто ще дойде някой ден.

БОЙЕ:
А кой е бил улучен в сърцето от стрелата?

РОЗАЛИНА:
Един рогач.

БОЙЕ:
Къде е?

РОЗАЛИНА:
Пипнете си главата!
Е, как сме!

БОЙЕ:
Зле, защото, щом някой мъж ви вземе,
дваж по-рогат от мене ще бъде в скоро време!
Е, как сме?

РОЗАЛИНА:
Зле, защото, за да не ви надвие,
със втори чифт веднага ще се снабдите вие!
Е, как сме?

МАРИЯ
Май в сърцето улучен сте, Бойе?

БОЙЕ:
А тя по-долу малко и нека й е зле!

РОЗАЛИНА:
На тема улучване мога да ви кажа един текст, който е бил дядо, когато крал Пипин Французки е бил още момченце.

БОЙЕ:
А пък аз ще ви отвърна с една прибавка, която е била баба, когато кралица Геновева Британска е била още момиченце.

РОЗАЛИНА:
"Приятелю драги, не можеш, не можеш,
не можеш ме точно улучи!"

БОЙЕ:
"Приятелко драга, не мога, не мога,
но може би друг ще сполучи!"

КРАТУН:
Ама добри стрелци са! И двамата ги бива!

МАРИЯ
Да, всеки своя изстрел в мишената забива!

БОЙЕ:
И вие сте мишена за моя опнат лък.
Дали сте означена със ясен черен кръг?

МАРИЯ
Навярно, но боя се, че стреляте вий ниско.

КРАТУН:
Така е. По е лесно, когато е отблизко.

БОЙЕ:
Тогаз ми поправете самичка вий стрелбата.

КРАТУН:
Уж майстор, а пък иска подкрепа от жената!

МАРИЯ
Играта става мръсна. По-хубаво да спре.

КРАТУН:
Я с нея поиграйте на топки по-добре!

БОЙЕ:
Цял час игра, додето се нещо разбере!
Довиждане, любезна!

КРАТУН:
Ей, този, честна дума, е истински простак!
Как лесно с двете дами поставихме му крак.
Това е то вулгарност! На туй му викат стил!
Тъй фин и порнографен, че мяза на кадрил!
Но Дон Армадо също тез финти ги владее.
Къде е тоз французин — испанецът къде е!
Как дамите ухажва, как вее им с ветрило!
А малкото му пажче? И то се изхитрило,
назад да не остане! Ей, дяволско момче —
с каквото да се хване, акълът му сече!
Най-умните от село и тях ще ги натръшка —
не мож му каза нищо — интелегентна въшка!

НАТАНАЕЛ:
Наистина, забава богоугодна и осветена от чиста съвест!

ОЛОФЕРН:
А еленът беше, както е вам известно, от sanguis, сиреч чистокръвен. Преди миг зрял като румена ябълка, която виси рубиноподобно на ухото на coelo тоест на небето, той изведнъж падна гнилокиселицо подобно върху лицето на terra, сиреч пръстта, почвата, земята.

НАТАНАЕЛ:
Наистина, уважаеми Олоферне, вие разнообразявате епитетите си с изкуство, на което всеки учен би завидял; но аз ви уверявам, че това не беше съвсем зрял елен, а още младок.

ОЛОФЕРН:
Haud credo, отче Натанаеле! Аз се славя за един от най-добрите познавачи на дивеч между местните латинисти и елинисти.

ПЪН:
Може да сте еленист, ама това не беше хаукредо, ами сръндаче.

ОЛОФЕРН:
О, варварско възнамерение in via да се ostentare — сиреч изкаже — неграмотното, необразовано и неизкълчено... lapsus linguae — неизтънчено убеждение, че haud credo е вид елен.

ПЪН:
Ами елен! Сръндаче си беше!

ОЛОФЕРН:
О, дважди варена глупост така да се каже, bis cocta! Какви безумства само изрича таз уста!

НАТАНАЕЛ:
Защото мед не смуче от книжните листа!
Той, уважаеми, така да се каже, ни е ял хартия, ни е пил мастило и интелектът му е, така да се каже, празен. Той е едно животно, надарено само с най-груби сетивности.
И тез глави безплодни, бог праща ги сред нас,
та горди да сме ние, че раждаме през час;
тъй както аз не мога да кажа празна мисъл,
тъй този пън напразно би книгите мирисал.
Но omne bene — всеки си има място свое:
месо когато няма, и рибата месо е!

ПЪН:
Вие сте начетени хора. Ха познайте тогава:
Кое си все остава на четири недели,
макар че до потопа на месец го видели?

ОЛОФЕРН:
Пределно ясно, драги Пън, това е нашата Селена.

ПЪН:
В нашата вселена е, ама кое точно?

НАТАНАЕЛ:
Не "вселена", а "Селена". Това е едно от имената на Диана, Феба, Диктина, Месечината, Луната.

ОЛОФЕРН:
Тя четири недели е имала при Авела,
но петата неделя до днес не е направила.
Тоест тя открай време има месечен цикъл. Е, добре ли е? Познахме ли?

ПЪН:
Познахте, ама не е добре, защото тогава никаква работа не може да се върши с тая Диана. Освен това туй, дето принцесата го уби, си беше сръндаче!

ОЛОФЕРН:
Отче, Натанаеле, бихте ли склонил да дарите своя слух на една импровизирана епитафия за убития елен? Повтарям, елен, а не, както този невежа твърди, сръндак!

НАТАНАЕЛ:
Perge, уважаеми Олоферне! Започвайте! Но, ако може, без плътски намеци.

ОЛОФЕРН:
Само няколко игрословици, за изящество:
"Една принцеса непозната,
прицелила се крадешката,
безстрастно просна на тревата
елен красив с глава клоната.
Защо елен? Той озадачи
придворните й придружвачи —
те ясно чувстваха това, че
«елен», таз дума нещо значи:
Тогаз по ловната наука,
разсякоха й двата звука
така че от «ЕЛ-ЕН»-а тука
получи се «Любов Наслука.»"

НАТАНАЕЛ:
О, колко даровито!

ПЪН:
Ама толкоз вито, че нищо не му се разбира!

ОЛОФЕРН:
О, в моята дарба няма нищо, нищо необикновено. Това е просто една вродена оригиналност на духа, която ме прави да гъмжа от образи, форми, видения, понятия, представи, чувства, емоции и контраемоции. Всичко това се зачева в мехчето на мозъка ми и издува менингеалните му ципи, за да се роди на бял свят, при първото узряване на случая. Такава дарба, разбира се, е ценна само когато е наистина ярко изразена, но аз съм щастлив, че я имам все пак.

НАТАНАЕЛ:
Уважаеми, славя бога, че ви е създал! И моите енориаши също трябва да са благодарни на твореца, защото синовете им се развиват добре под вашите учителски грижи, а дъщерите им напредват бързо благодарение на вас. Вие сте примерен член на нашата община!

ОЛОФЕРН:
Mehercule! Ако синовете им са умни, знанията ми ще бъдат на тяхна услуга; стига дъщерите им да са способни, ще ги науча на много неща! Но мъдрият говори малко. Vir sapit qui pauca loquitur... Една душа в женско обличие ни приветствува.

ЖАКНЕТА:
Добро утро, духовни отче!

ОЛОФЕРН:
"Дух-овни", тоест quasi "дух овнешки". И кого визирате с това прозвище?

КРАТУН:
Него, господин учителю. Защото ние сме овчиците от паството, а той — овенът, който ни блее кое добре е и кое зле е.

ОЛОФЕРН:
"Блее — зле е"! Блестящо хрумване за една буца пръст, чудесна искра за един кремък и рядък бисер за една свиня! Мило, прелестно!

ЖАКНЕТА:
Ще те моля, отче, да ми прочетеш това писмо! Оня Дон Мармаладо ми го праща по Кратун. Прочети ми го, моля ти се!

ОЛОФЕРН:
"Fauste, precor gelida quando pecus omne sub umbra ruminat!" и тъй нататък. О, добри стари мантуанецо! За теб бих казал тъй, както пътешественикът казва за Венеция:
"Vinegia, Vinegia,
chi non ti vede, ei non ti pregia!"
Да, стари ми мантуанецо, не те цени само който не те разбира! До-ре-сол-ла-ми-фа! Извинете, отче, но какво е съдържанието или както казва Хораций в своята... Ха, какво виждам! Стихове?

НАТАНАЕЛ:
И то отлично съчинени, уважаеми!

ОЛОФЕРН:
Прочетете ми една строфа, един куплет, един стих! Lege, domine!

НАТАНАЕЛ:
"Кълнейки се във тебе, потъпквам друг обет,
но знай, на чара женски докрай сме верни ние —
духът ми, който беше по-твърд от дъб напред,
по-гъвкав от бръшляна, сега пред теб се вие!
Ученият захвърля дебелия си том
пред чаровете твои, познанието сбрали,
и мъдър се усеща и сладкодумен, щом
умът му те постига, езикът му те хвали!
Невежата единствен те гледа без захлас
и аз съм горд, задето пред тебе коленича,
че гневният ти поглед и властният ти глас,
когато се усмихваш, са лъч и песен птича.
Прости, любов, задето пред твоя чист олтар
възпях с тъй земни думи неземния ти чар!"

ОЛОФЕРН:
Вие пропускате силабичните прескоци и с това нарушавате ритмиката. Разрешете да наградя с един поглед тази канцонета!... Да, тя спазва размера, но откъм изящество, лекота и златна поетическа грациозност caret, сиреч чувства недостиг. Овидий Назон, ето кой е майстор на тези неща! Не затова ли името му е Назон, тоест "със нос", с обоняние за благоухаещите цветчета на фантазията, за освежителните изблици на остроумието? Всеки знае да imitari — кучето подражава на стопанина си, маймуната — на пазача, а дресираният кон — на своя господар... Значи, тъй, девствена damoselia, това писмо е отправено към вас?

ЖАКНЕТА:
Да, господин учителю.

ОЛОФЕРН:
Ще спра за миг вниманието си върху адреса. "До белоснежната ръчица на прекрасната госпожица Розалина". Нека сега се запознаем и с подписа, за да идентифицираме лицето, което е отправител на настоящото послание. "Покорен раб на ваша милост, Бирон". Отче Натанаеле, този Бирон е един от съотшелниците на краля ни, а ето го, че е съчинил до една от придворните дами на принцесата това стихотворение, което случайно или по воля на фатума се е отклонило от своето назначение!... Припкай, душичке моя, и предай тази epistula в собственоличните ръце на краля! Може би е важно. Не губи време за учтивости, освобождавам те от тях. Adieu!

ЖАКНЕТА:
Хайде, Кратуне! Сполай ти, господин учителю!

КРАТУН:
Ето ме, моме!

НАТАНАЕЛ:
Господин учителю, вие постъпихте богобоязливо, като добър верующ и както казва един отец...

ОЛОФЕРН:
Оставете отците! Подозирам нещо. Но да се върнем към стиховете, отче! Харесаха ли ви те?

НАТАНАЕЛ:
Според мен стилът им е чудесен.

ОЛОФЕРН:
Днес съм на обяд у бащата на един от моите ученици. Ако ни дарите със своя съглас да благословите трапезата, аз — облягайки се на влиянието, което упражнявам върху родителите на гореспоменатия отрок — ви обещавам, че ще бъдете там ben venuto. И тогава ще имам възможност да ви докажа какво тези стихчета са крайно неграмотни и лишени както от истинска поезия, тъй и от настояща фантазия. Не ще ми откажете, вярвам, своето общество.

НАТАНАЕЛ:
Разбира се, не! Тъй като казано е в писанието "Обществото краси живота".

ОЛОФЕРН:
А което е казано в писанието, е безпогрешно. Приятелю, каня и вас. Няма да ми откажете. Pauca verba! Господата нека се дивят на дивото, а ние ще опитаме питомното!

БИРОН:
Кралят преследва елена. А пък аз преследвам себе си. Той залага примки за дивеч. А пък аз съм се впримчил сам и не мога да се измъкна. Няма що: "Седни до мен, о, скръб!" — както бил казал лудият; и както и аз казвам, защото от мен по-луд няма. Ей, добре го измислих! Бога ми, любовта е безумна като Аякса — и тя като него избива овце, защото по-голяма овца от мен къде! Ей, и това се получи добре! Не, не ща да бъда влюбен! Да ме обесят, ако се влюбя! Да, но онова нейно сияйно око! Кълна се в слънцето, не бих я обичал, ако не беше то!... По-точно, ако не бяха двете! Само лъжа себе си! Затънал съм в лъжи до шия! Дявол взел го, влюбен съм и тази любов ме научи на стихотворство и меланхолия! И ето образец от едното и другото. Впрочем до нея е стигнал вече един от моите сонети. Написа го луд, занесе го шут, получи го дама. Милата тя и милите двама! Ей богу, не бих дал пет пари за нищо, ако можеха да хлътнат и другите! Ха, ето един пристига, и то с ръкопис! Господи, дано е почнал да въздиша и той!

КРАЛЯТ:
Ах, горко ми!

БИРОН:
Честен кръст, прострелян е! Продължавай, сладки Купидоне! Улучил си го точно вляво, между петото и шестото ребро. Сега ще узнаем някоя и друга тайна!

КРАЛЯТ:
"Денят не милва с топлинка такава
нанизаните с капки дървеса,
с каквато твоят поглед изсушава
страните ми от нощната роса;
луната не сияе тъй сребриста,
когато в чиста глъб се отрази,
ти както светиш в бистрите мъниста
на мойте непресекващи сълзи;
и всякоя сълзица е двуколка,
в която ти минаваш с царствен смях.
Да, вгледай се във тези капки болка
и ще съзреш триумфа си във тях.
Ала недей се влюбва в свойта слава,
че знам: ще ме измъчваш ти тогава,
за да се гледаш от зора до здрач
във огледалото на моя плач!"
Но как да й го пратя? Горска шума,
предай й ти безумната ми дума!
Я, кой пристига?

Гледай ти! Лонгвил!

БИРОН:
Луд номер две от същия кадрил!

ЛОНГВИЛ:
Клетвопрестъпник — аз? О, страшен срам!

БИРОН:
При туй си носи уликата сам!

КРАЛЯТ:
Дано и той гори в любовен жар!

БИРОН:
Пияният пей дава за другар!

ЛОНГВИЛ:
Аз пръв да стъпча строгия обет?

БИРОН:
Бъди спокоен — трети си поред!
Триумвират сме ний, и то чудесен,
и всеки триумвир виси обесен
на тройното бесило, до което
ни води простотата на сърцето.

ЛОНГВИЛ:
"О, прелестна вълшебнице Мария!..."
Тоз стих не е добър. Ще го изтрия!

БИРОН:
Недей! Стихът е, и когато дращи,
колан за Купидоновите гащи.
Не го задрасквай!

ЛОНГВИЛ:
Нека да остане!

Чете.

"О, дивен лик, риторико прекрасна,
срещу която няма аргументи,
към моя грях безгрешен ти ме тласна,
сега бъди защитница за мен ти!
Каквото и да ще светът да смята,
клетвопрестъпник робът ти не стана,
защото за жените от земята
отнасяше се нашата забрана,
а ти за мене си богиня, вяра,
която претопява ме, могъща.
Словата дъх са. А дъхът е пара,
която сутрин слънцето поглъща.
И кой не ще прекрачи свойта клетва,
щом там зад нея раят му просветва?"

БИРОН:
Едно гъсоче жълто да се боготвори!
Езичник той е станал и в ада ще гори!
Какво страстта не прави с ума ни, боже мой!

ЛОНГВИЛ:
Но как да й го пратя?... Я! Някой иде! Стой!

БИРОН:
Охо! И тоз! Като деца на жмичка!
Добре, да чуем тази трета птичка!
Безумните им тайни, като бог,
аз слушам от престола си висок.
Сега Дюмен и той като довтаса,
на шиша сме и четирте бекаса!

ДЮМЕН:
О, дивна Кет!

БИРОН:
О, див петел!

ДЮМЕН:
О, красота безплътна и небесна!

БИРОН:
О, според мен порядъчно телесна!

ДЮМЕН:
О, руси къдри, от янтар изляни!

БИРОН:
О, явно, срещат се янтарни врани!

ДЮМЕН:
О, стан на кедър!

БИРОН:
Вярно, доста едър,
но в рамената малко изкривен!

ДЮМЕН:
О, светъл тен като априлски ден!

БИРОН:
Когато е добре заоблачен!

ДЮМЕН:
Дано се сбъдне блянът ми!

ЛОНГВИЛ:
И моя!

КРАЛЯТ:
И моя също!

БИРОН:
Сякаш са във строя,
та всеки казва своя блян подред.
Да бъде тъй, но моят най-напред!

ДЮМЕН:
О, аз я бих забравил още днеска,
но тя кипи в кръвта ми като треска!

БИРОН:
Тогава да ти резнем една вена
и твойта Кет ще изтече в легена!

ДЮМЕН:
Да прочета все пак, какво съм писал!

БИРОН:
Каквото и да е, ще е без мисъл!

ДЮМЕН:
"В месец май — а то се знай,
щом си влюбен, все е май —
зърнах аз ветреца млад
да целува розов цвят.
Тъжно стана ми тогаз
и така му казах аз:
— Ах, блазе ти, ветре лек,
че си лъх, а не човек!
Млад и аз съм, но съм клет —
строг монашески обет
пречи ми като бодил
цвят да си откъсна мил!
Тъй му казах, но след туй
на цветеца рекох: — Чуй,
бог създал ме е с душа!
Няма как! Ще съгреша!
Твърде хубава си ти —
Юпитер ще ми прости,
че да беше те видял,
сам Юнона би презрял
и би станал смъртен той
за единствен поглед твой!"
Ще пратя туй и с него още нещо,
да изясни как любя я горещо.
Да можеха Бирон, Лонгвил и КРАЛЯТ:
и те от този плам да се разпалят!
Достатъчно е всички да сгрешим,
и моят грях ще стане по-простим.

ЛОНГВИЛ:
Дюмен, от мъка станал си свиреп,
щом искаш, други да се мъчат с теб.
Да бях на твое място заловен,
бих бил и под косата си червен!

КРАЛЯТ:
Тогава червенейте! Вий корите
греха, във чийто пламък сам горите!
Или сте вие към Мария лед
и не във нейна чест е тоз сонет,
и друг, не вий, кръстосваше ръце,
да укроти бумтящото сърце?
Аз двама ви следях зад този храст
и руменях, когато свойта страст,
свободно изявявахте пред мене:
тоз господа зове, а оня стене;
тоз рони сълзи, оня в стих говори:
"Ах, златни къдри!", "Ах, кристални взори!"
Един заради рая клетва каля,
семейството на Зевса друг разваля!
Какво ще каже нашият Бирон,
когато види устав и закон,
погазени от същите, които
ги бранеха уж толкоз упорито!
Каква наслада за подигравана,
как той ще тържествува, как ще скача,
какви стрели отровни ще ви мята!
Не бих му дал за нищо на земята
в такъв позор и срам да ме натика!

БИРОН:
Притворство, чакай! Слизам със камшика!
Простете ми, владетелю мой драг,
но слушах ви и не разбирам как
упреквате тез хлътнали души,
когато сам сте хлътнал до уши!
Не, тез очи триумфи не оглеждат!
Сълзи-двуколки те не произвеждат!
Обети ваша чест не нарушава!
Сонети ваша чест не съчинява!...
Един на друг вий сочите си сламки,
а аз у трима ви гредите знам ги!
И на какви неща слушател бях:
стенания, въздишки, ох и ах!
Да гледаш как е влюбен твоят крал,
това е все едно да си видял
самия Соломон да тропа жига,
да припка Нестор с дребни дечурлига,
Тимон да се кикоти сред глупаци
и Херкулес да шиба фърфалаци!
Дюмен, боли ви нещо, но къде?
Лонгвил, какво? Гръдта ли ви боде?
Кралю, не щете ли един балсам?
За трима ви отлично средство знам!

КРАЛЯТ:
Премного сте язвителен. Дотам
за смях не сме!

БИРОН:
Кой, вие? Не, аз сам
изпаднах в положение пресмешно,
задето ви повярвах, че е грешно
човек обета си да наруши,
и на мъже с несигурни души
с такава сигурност се доверих!
Кога Бирон е драскал нежен стих,
търчал по фусти и блестял с костюми,
въздишал и шептял възхвални думи
за нечии коси, кръст, поглед, лик,
стан, гръд, нозе...

КРАЛЯТ:
Поспрете се за миг!
Какво ви гони?

БИРОН:
Вашата беда.
На добър час, безволни господа!

ЖАКНЕТА:
Сполайте, ваша милост!

КРАЛЯТ:
Какво ви носи, хора?

КРАТУН:
Измяна, ваша милост?

КРАЛЯТ:
Измяна тука, в двора?
Какво ще прави в него?

КРАТУН:
Не прави, но нали...

КРАЛЯТ:
Какво тогаз разваля?

КРАТУН:
Какво да развали?...

КРАЛЯТ:
Е, щом не прави нищо и нищо не разваля,
вървете си със нея и не бавете краля!

ЖАКНЕТА:
Едно писмо ви носим. Измяната е в него.
Отецът каза: нека и кралят прочете го!

Дава му писмото.

КРАЛЯТ:
Бирон, четете, моля!... А ти, девойче младо, отде го взе?

ЖАКНЕТА:
От него!

КРАЛЯТ:
А ти?

КРАТУН:
От дон Гърмадо!

Бирон скъсва писмото.

КРАЛЯТ:
Е, хубаво. Да чуем!... Бирон, какво ви става?

БИРОН:
Не си губете време с безсмислица такава!

ЛОНГВИЛ:
Я дайте, дайте тука! Тоз изблик ме съмнява.

ДЮМЕН:
Бироновият почерк! И неговото име!

БИРОН:
Ах ти, дръвник нещастен! Ах, как опозори ме!...
Виновен съм, виновен! Признавам и се кая!

КРАЛЯТ:
Защо?

БИРОН:
Защото в плен съм на същата омая,
която вас увлече! И ето ме сред вас!
Той, той и вие също, и редом с вас и аз
сме шайка от най-низки джебчии в любовта
и всеки е достоен за примка на врата!...
Но по-добре ще бъде слушатели да няма...

ДЮМЕН:
И значи сме четирма?

БИРОН:
В една и съща яма!...
Но не пред тях!

КРАЛЯТ:
Вий, хайде! Недейте се потрива!

КРАТУН:
Джебчиите остават, а честните — не бива!

БИРОН:
О, влюбени, природата ни сбира —
да се прегърнем със другарски жар!
Тъй както приливът не се възпира,
младежка кръв не слуша устав стар.
Как можехме да спрем онази сила,
която нас самите е родила!

КРАЛЯТ:
А, значи любовта не ви отмина
и тез хартийки тук са неин знак?

БИРОН:
А кой, случайно зърнал Розалина,
подобно на индийския дивак-
слънцепоклонник, няма да се просне,
от изгрева й розов заслепен,
за да целуне стръкчетата росни,
огрени от сияйния й ден?
Кой без опасността да ослепее,
ще впери поглед в нейното лице?...

КРАЛЯТ:
Та вий сте луд! Къде е тя — къде е
любимата на моето сърце!
В сравнение със свойта господарка,
звезда е тя пред светлата луна!

БИРОН:
О, ако беше тя не толкоз ярка,
денят ви би потънал в тъмнина,
че както с най-доброто панаирът
окото ни привлича и зове,
така страните й девичи сбират
цвета на всички нежни цветове!
Да бях оратор!... Пфу, нищожни речи
на продавач от шумния пазар!
Най-пищната риторика пелтечи
пред чудото на редкия й чар,
а с дума недостатъчно голяма
ний в недостатък хубостта виним
и нека таз уста остане няма,
щом няма речник за лика любим!
О, този лик! Столетник да го зърне,
от гръб ще хвърли в миг петдесетте,
че хубостта умее да превърне
и посоха във конче на дете!
О, Розалина! Ангел несравняем!
Светило във блестящ апотеоз!...

КРАЛЯТ:
Какво светило! Та нали я знаем,
че има кожа като абат

БИРОН:
Да беше тъй прекрасен абаноса,
жена от него би била мечта!
Най-хубавата, щом е русокоса,
не притежава капка красота!
По дявола, далеч от мене всяка,
неосветена с тъмен тен и взор!

КРАЛЯТ:
Софизми! Тъмното е герб на мрака,
на пъкъла, на черния затвор!

БИРОН:
Затуй и дяволът лик светъл взима,
когато ни заплита във лъжи!
И в тъмен цвят е моята любима,
защото за глупаците тъжи,
които пред белилата лукави
остават със отворени уста;
но тя от мургавото ще направи
върховен образец на хубостта
и скоро всички светлокоси кукли,
които днеска тъй цени светът,
ще чернят бузи и ще вапцат букли,
до нея само да се доближат!

ДЮМЕН:
За въглищаря дойде време значи!

ЛОНГВИЛ:
И всеки етиопец ще е бог!

КРАЛЯТ:
А ний ще станем коминочистачи!

ДЮМЕН:
И ще се казва: "Светло като в рог!"

БИРОН:
Белилките на дамите си вие
пазете: не излизайте при дъжд!

КРАЛЯТ:
А вашата, дори и да се мие,
цветът й пак ще си остане същ!

БИРОН:
О, аз отишъл бих за нея в ада!

КРАЛЯТ:
Уж беше ангел, а сега пък — "ад"!

ДЮМЕН:
Бе ангел, но от тъмничките пада!

ЛОНГВИЛ:
Почти като ботуша ми на цвят!

БИРОН:
Слепци! Бих искал, дето тя минава,
да е застлано с вашите очи!

ДЮМЕН:
И току-виж, настилката тогава
под фустата й нещо различи!

КРАЛЯТ:
Защо да спорим? Влюбихме се значи.

БИРОН:
Един клетвопрестъпнишки квартет!

КРАЛЯТ:
Тогава защитете ни така, че
да се окажем с клетвата във ред!

ДЮМЕН:
Да, да, Бирон, изнамери ни нещо!

ЛОНГВИЛ:
Лукавия да надлукави то!

ДЮМЕН:
Със прецеденти, завъртени вещо
по адвокатски...

БИРОН:
Не един, а сто!
Бойци на любовта, след мен напред!
Спомнете си какъв обет сме дали:
да постим, да се учим, да не любим.
Какво предателство към младостта!
Стомасите ни здрави са и постът
заплашва ги с киселини и язви;
а като учим денонощно — аз ви
запитвам — всеки главната си книга
нима не изоставя? Кой не знае,
че скучното зубрачество втвърдява
артериите гъвкави, тъй както
чрезмерно уморителният път
сковава мишците на пешеходеца?
Бодейки си над книгите очите,
отслабваме ний зрението свое,
създадено за същата наука,
която е на клетвата ни цел.
Нима в оловна размисъл вий двама,
а с тях и вие също, господарю,
открили бихте стиховете жарки,
които ви подсказаха очите
на трите ви наставнички по страст?
Ученията сухи се вкостяват
във мозъка и с туй, което дават,
не си изплащат вложения труд;
едничка любовта, посята в нас
от женските очи, не се натрупва
като баласт във нашата глава,
а плъпнала по всички сетива,
светкавично им дава нова сила,
неподозирана до този миг:
на влюбения погледът от нея
тъй остър става, че дори орелът
пред него е нещастен късоглед;
слухът на влюбения хваща звуци,
недоловими за ухото плахо
на шарещите в чужди дом крадци;
усещат пръстите му всеки допир
като рогца на охлюв; и небце
той има с толкова изтънчен вкус,
че Бакхус би могъл да му завиди!
А ябълки от нови Хеспериди
безстрашен като Херкулес, нима
и той не дръзва нощем да краде?
От Сфинкса любовта къде-къде
по-умна е и по е сладкозвучна
от лирата на Феб; а щом продума,
то боговете гласове преплитат,
за да приспят небето в сладък унес!
И кой поет нахвърля първа рима,
преди в мастилницата си да има
разтворена любов? И как стихът му,
пропит от нея, варварина смайва
и у потисника посажда милост!
От женските очи се уча аз,
защото в тях е истинският пламък
на Прометея! Целият ни свят
така събран е в тези, пълни с тайни,
библиотеки живи и омайни,
че бе безумство да страним от тях
и продължим ли, ставаме за смях!
За страстните ни пориви към мъдрост,
за мъдростта във порива ни страстен,
зарад мъжете и зарад жените,
създадени, откакто свят светува,
едни от други и едни за други,
предлагам клетвата да нарушим
и верни на природата да бъдем,
защото, щом обета удържим,
душите си на гибел ще осъдим:
на обич се държи законът божи —
това го знае всеки богослов,
а питам ви тогава: мигар може
да се откъсва обич от любов?

КРАЛЯТ:
Свети Амур да бъде с нас! Напред!

БИРОН:
Развейте знамената! И внимавай,
да бъде слънцето срещу врага!

ЛОНГВИЛ:
Без гръмки думи! Да си кажем ясно:
какво ще правим с тез французки дами —
ще ги ухажваме ли?

КРАЛЯТ:
То се знае!
И аз предлагам в техните палатки
да уредим забава още днес!

БИРОН:
Тогаз към тях! И без да губим време,
любимата си всеки да поеме
и поведе учтиво под ръка;
а след обяд ще сторим ний така,
че да постелем с танци, сценки, маски
пътечката към нежности и ласки.

КРАЛЯТ:
Какво тогава чакаме? На път!
Минутите не искат да търпят!

БИРОН:
Allons! Allons! Но ако житна жетва
не получава, който сее трици,
току-поглеж, престъпилите клетва,
получили съмнителни светици!

ОЛОФЕРН:
Satis quid sufficit.

НАТАНАЕЛ:
Хвала на бога, задето ви е създал, господине! Вашата беседа на трапезата беше остра и дълбокомъдра: забавна без волности, духовита без маниерност, смела без вулгарност, учена без педантизъм и оригинална без ерес. Тези дни, quondam, разговарях с един благородник от свитата на краля, назован, именуван и наричан Дон Адриано де Армадо...

ОЛОФЕРН:
Зная го. Novi hominem tamquam te. Характерът му е горделив, говорът — властен, езикът — префинен, погледът — високомерен, походката — тържествена, а цялото му държане — суетно, наперено и надуто до смехотворност. Той е твърде предвзет, твърде маниерен, твърде странен, сиреч твърде чудат или, иначе казано, твърде екзотичен.

НАТАНАЕЛ:
Рядък и изискан епитет!

ОЛОФЕРН:
Вътъкът на неговото многословие е прекомерно изящен за грубата основа на аргументацията му. Обзема ме ужас от тези фанатични фантазьори, тези непоносими, драскащи ухото събеседници, тези палачи на правописа, които произнасят "четри" вместо "четири" или казват "дванайсет", когато правилното е "дванадесет", сиреч "два на десет", а не "дванайсет" или дори "дванайсе"; които погрешно vocatur "полвина" вместо "половина"; или говорят и пишат "пищен, пищна", например "пищна трапеза", когато трябва да се казва "пишна", както грамотните пишат! Като ги слушам, чувствувам — или по тяхному "чуствам", — че ще стигна до психопатия — ne intelligis, domine? — до безумие, до лудост!

НАТАНАЕЛ:
Laus deo, bone intelligo.

ОЛОФЕРН:
"Bone" вместо "bene"? Присциан, граматикът, би подскочил, но от нас да мине!

НАТАНАЕЛ:
Videsne, quis venit?

ОЛОФЕРН:
Video et gaudeo.

АРМАДО:
Щастлива среща, миролюбиви хора!

ОЛОФЕРН:
Quare "щаслива" вместо "щастлива"?

АРМАДО:
Казах, щастлива среща, миролюбиви хора!

ОЛОФЕРН:
Нашето уважение, войнствени господине!

КОМАРЧЕТО:
Промъкнали са се и двамата на някой словесен пир и са се натъпкали с трохите от него.

КРАТУН:
Те от край време се хранят с думи от панерчетата за огризки. Чудя се как господарят ти още не те е изял по погрешка вместо някоя завъртяна дума, защото си цяла глава по-къс от "honorificabilitudinitatibus"! Човек може да те глътне като слива от ошав, без да се усети.

КОМАРЧЕТО:
Мълчи, да чуем тяхната престрелка!

АРМАДО:
Извинете, господине, не сте ли човек на книгата?

КОМАРЧЕТО:
Да, да. Той учи момчетата по буквара... Какво ще се получи, ако напишем една след друга буквите "Б" и "Е" с ударение на "Е"-то?

ОЛОФЕРН:
Фу! Pieritia! "БЕ", разбира се! Само че не се нуждае от ударение.

КОМАРЧЕТО:
А къде се е виждало "бе-е-е" да не е малко ударено?... Ето колко му е науката!

ОЛОФЕРН:
Quis? Quis? За кого намекваш ти, съгласна букво?

КОМАРЧЕТО:
Моля, не съм съгласен да ме обиждате за ръста ми. Щом съм буква, кажете: с какви букви започва и завършва вашето име?

ОЛОФЕРН:
Започва с "О" и завършва с "Н".

КОМАРЧЕТО:
Значи същите, с които започва и свършва онова, което вика "бе-е-е" и носи ей такива рога?

АРМАДО:
Кълна се в солната пяна на Средиземното море, великолепен удар, първокласен напад на остроумието! Раз-два-три и готово! Интелектът ми се възторгва пред такава духовитост! Сякаш от рог на изобилието!

КОМАРЧЕТО:
Който рог също ще подаря на този старец, да си го носи вкъщи.

ОЛОФЕРН:
И какво се получава от това?

КОМАРЧЕТО:
Един стар рогоносец!

ОЛОФЕРН:
Ти спориш по детски, отроче! Бягай, шибай пумпала си!

КОМАРЧЕТО:
Заемете ми един рог, да си издялкам пумпал от него, и аз ще го шибам цял ден около позора ви, manu cita.
Отрок със фърфалак
от рог на стар глупак!

КРАТУН:
Ей, да имах на този свят само един грош, пак щях да ти го дам, да си купиш кифла! На, дръж тази гратификация, дето ми я даде твоят господар, ти, касичко за шеги, шушулко, пълна със смешки! Ех, да бях те правил аз, па макар и незаконно, щастлив татенце щях да бъда! Много ум имаш, както се казва, в капата!

ОЛОФЕРН:
Мирише ми на развален латински. "Капата" вместо "caput"!

АРМАДО:
Praeambula! Да се отстраним от невежеството! Кажете ми, не вие ли преподавате на младежта в учебното заведение навръх онази планина?

ОЛОФЕРН:
По-точно, mons, хълм.

АРМАДО:
Хълм, щом това ви доставя удоволствие.

ОЛОФЕРН:
Там преподавам, sans question.

АРМАДО:
Уважаеми, кралят желае и възнамерява да приветствува принцесата в нейната палатка днес в отходната част на деня, която необразованата тълпа именува "вечер".

ОЛОФЕРН:
Изразът "отходна част на деня", великодушни месье, е напълно подходящ, подобаващ, съответстващ и прилягащ за вечерта. Наистина точно, удачно и сладкодумно казано, вярвайте ми!

АРМАДО:
Уважаеми, кралят е благородник с любвеобилна душа и мой близък, бих казал, интимен приятел. Но стига за личните отношения!... "Моля те, остави церемониите!" или "Сложи си шапката, моля ти се!" — И това сред най-спешни и важни работи от държавно значение. Но достатъчно по този въпрос!... Защото трябва да ви кажа, че понякога негова светлост, честно слово, благоволява да се облегне на скромното ми рамо и дори, ето така, с царствените си пръсти да поусуче на шега моя космен израстък, сиреч mustachio. Но, боже мой, да оставим тази тема!... И не ви разправям басни. Негово величество беше тъй добър да окаже особена чест на своя Армадо, в качеството му на воин и пътешественик, видял света. Но точка по това!... Главното, което имам да ви съобщя — като ви замоля за пълна тайна, е, че кралят поиска от мен да изненадам принцесата — милото пиленце! — с някаква приятна забава или представление, или зрелище, или гротеска, или илюминация. И тъй като разбрах, че свещеникът и вие, уважаеми, сте запознати с тези, така да се каже, ерупции на смеха или експлозии на радостта, реших да се обърна към вас, за да поискам съдействието ви.

ОЛОФЕРН:
Господине, ще й представите "Деветимата Херои"... Какво ще кажете, отче Натанаеле? Доколкото става реч за някакво забавление или развлечение, предназначено за принцесата в отходната част на деня, и доколкото, по волята на краля и на този доблестен, славен и образован благородник, се иска и нашето съдействувание по тази част, аз смятам за най-подходящо да се представят "Деветимата Херои".

НАТАНАЕЛ:
А откъде ще намерим тук деветима достатъчно хероични да ги представят?

ОЛОФЕРН:
Исус Навин ще поемете вие; Юда Макавей — аз или този смел благородник; този момък, при размерите на своето телосложение или корпуленция, ще подхожда за Помпей Велики. А пажът ще бъде Херкулес.

АРМАДО:
Моля за прошка, драгоценни, но тук има недоразумение. От него не може да се направи и палеца на въпросния херой; той е по-дребен от един чеп на боздугана му.

ОЛОФЕРН:
Ще ме изслушате ли? Той ще представя Херкулес в люлката и цялата му роля ще се състои в удушването на една змия. Аз ще съчиня специално извинение за случая.

КОМАРЧЕТО:
Чудесна идея! Ако някой зрител рече да свири и съска, вие ще извикате: "Стискай, Херкулесе! Доудуши я тази змия!" и така ще превърнете възмущението в одобрение. Не всеки може да измисля такава хитрост.

АРМАДО:
А останалите херои?

ОЛОФЕРН:
Аз мога да играя трима от тях!

КОМАРЧЕТО:
О, трижди хероичен мъж!

АРМАДО:
Да ви кажа ли нещо?

ОЛОФЕРН:
Слушаме ви!

АРМАДО:
Ако това не върви, ще представим някоя гротеска. Последвайте ме, моля ви се!

ОЛОФЕРН:
Via, почтени Пъне! Но ти не каза нито дума досега.

ПЪН:
И нито дума не разбрах, господине.

ОЛОФЕРН:
Allons! Ще те използваме и тебе!

ПЪН:
Мога да изтанцувам нещо или да бия тъпана, та хероите да му тропнат един танц.

ОЛОФЕРН:
Туй, Пъне драг, бе тъпо за твоя ум дори! Но бързо! Да се готвим за нашите игри!

ПРИНЦЕСАТА:
Ако подаръците тъй валят,
преди да тръгнем, ще забогатеем.
Погледайте, какво ми праща Кралят —
камея тънка в кръг от диаманти.

РОЗАЛИНА:
И нищо друго?

ПРИНЦЕСАТА:
Малко ли е туй?
А има и прибавени към него
две страници римувана любов,
изписани до края, без полета,
и запечатани с печат от восък,
представящ образа на Купидон.

РОЗАЛИНА:
Това хлапе пет хиляди години
не ще да порасте и продължава
да си играе с восък!

КАТЕРИНА:
И със огън!
Бесилка за такива като него!

РОЗАЛИНА:
Вий никога не ще дружите, ясно,
с убиеца на вашата сестра.

КАТЕРИНА:
Да, той я стори болна, меланхолна
и тя издъхна. Жалко, ако беше
с характер лек и весел като вас,
би стигнала до внуци. Както вие
ще стигнете, по всяка вероятност —
по-леките по нрав са дълголетни.

РОЗАЛИНА:
Таз дума "леки" за какво намеква?

КАТЕРИНА:
За болест, на която няма лек.

РОЗАЛИНА:
Но леко май понасяте я вие?

КАТЕРИНА:
Като по-лека на тегло от вас!

РОЗАЛИНА:
Тогаз полека, да не натежите!

КАТЕРИНА:
Да, често зарад вас ми става тежко.

РОЗАЛИНА:
Тежко тогаз на бъдния ви мъж!

ПРИНЦЕСАТА:
Дотук наравно. Майсторска игра!
Но вие също, мила Розалина,
получихте от някого подарък.
Какъв е той и кой ви го изпрати!

РОЗАЛИНА:
Със хубостта ви ако бях дарена,
не би бил моят дар по-малко хубав
от вашия; но има стих и той.
Бирон го праща. Верен във размера,
да беше верен и по смисъл, ВСИЧКИ:
красавици във мен се биха сбрали.
Той прави ми такъв един портрет!...

ПРИНЦЕСАТА:
Прилича ли ви?

РОЗАЛИНА:
Доста разкрасен е,
макар да има прилика буквална.

ПРИНЦЕСАТА:
Затуй ли, че сте черна като буква?

КАТЕРИНА:
И то от тез, печатните, в буквара!

РОЗАЛИНА:
А вий сте шрифт за празник в календара.
Червена цифра, като огън ярка,
и с толкоз многоточия от шарка!

ПРИНЦЕСАТА:
Опазил бог! Но вий кажете, Кати,
Дюмен какъв подарък ви изпрати?

КАТЕРИНА:
Таз ръкавица.

ПРИНЦЕСАТА:
Как, една?

КАТЕРИНА:
Не, две.
И с тях безбройно много стихове,
изплетени без капчица изкуство
от плоски мисли и фалшиво чувство.

МАРИЯ
На мен пък наниз прати ми ЛОНГВИЛ:
с писмо огромно във изискан стил.

ПРИНЦЕСАТА:
А вие бихте предпочели, знам,
писмо по-малко с наниз по-голям?

МАРИЯ
Признавам си, че е така, мадам.

ПРИНЦЕСАТА:
Умници сме, че смеем се над тях.

РОЗАЛИНА:
А те — глупци, че плащат този смях.
Ако го впримча, докато сме тука,
Бирон на моята врата ще чука,
ще моли, проси, съчинява рими,
ще спазва правила непоклатими,
и горд ще е, че с него се гордея,
когато тайно аз ще му се смея,
задето станали сме без борба,
той — шут за мен, аз — негова съдба!

ПРИНЦЕСАТА:
От всичките ни жертви най-загубен
това е образованият влюбен:
измътена от мъдрост, лудостта
цитира от класиците места,
умува тънко, святка с остроти
и няма начин да се укроти.

РОЗАЛИНА:
Да, младият по-сдържано лудее
от учения, който пощръклее!

МАРИЯ
По-луд е и от лудия умника,
защото той, прихване ли го, вика
хиляда аргументи тежки, здрави,
беса си като мъдрост да представи.

ПРИНЦЕСАТА:
Ха, ето го Бойе! Защо се смее?

БОЙЕ:
Умрях от смях. Принцесата къде е?

ПРИНЦЕСАТА:
Разказвайте!

БОЙЕ:
Гответе се, мадам!
Пристига неприятелят насам!
На крак, девици! Любовта напада
чрез хитрост, със упорство, от засада!
Езика си добре въоръжете
да срещнете напора на мъжете,
или във страх отстъпвайте веднага!

ПРИНЦЕСАТА:
Във страх? Свети Денис ще ни помага
срещу свети Амур! Кои са те?
Какво за тях узнахте въобще?

БОЙЕ:
Под сенчест явор в пладнето горещо
бях рекъл да си дремна малко нещо,
когато, без за моя сън да пита,
Наварецът със цялата си свита
довтаса там. Превърнал се на слух,
от храсталака ясно аз ги чух
как те се наговаряха, след час
да се явят маскирани пред вас.
Избраха едно пажче дяволито,
да изрече тез стихове, които
ще ги представят, и един след друг
го учеха, като яви се тук,
какво да каже и какво да прави,
и страх ги беше, то да не забрави
словата си пред вас, "защото там —
тъй, честна дума, каза кралят сам, —
ще видиш ангел, но не се плаши!" —
А онова, засмяно до уши —
"От ангелите — вика, — нямам страх.
Виж дяволките, да не е от тях?..." —
Онези, сякаш чакаха туй само,
почти му счупиха едното рамо
от тупане и кряскаха "Кураж!",
макар че и така тоз техен паж
съвсем не бе страхлив; и тоя длани
потриваше със клетва, че от лани
не помнел толкоз весела забава;
друг викаше: "Каквото ще да става,
ще го направим!"; трети щракна с пръст,
пищейки: "Чудо!"; а един, чевръст,
се врътна тъй, че пльосна на земята;
подир което всеки се замята
и затъркаля, докато накрая
пороят сълзи не удави тая
невероятна оргия от смях!...

ПРИНЦЕСАТА:
И значи скоро ще се видим с тях?

БОЙЕ:
Сега, сега! Ще бъдат предрешени
като московци. И при туй решени
сред танци нежни и беседи леки
в любов да се признаят, като всеки
успее да познае свойта мила —
макар лице зад маска да е скрила —
по дара, който пратил й е той!

ПРИНЦЕСАТА:
Добре тогаз! Гответе се за бой!
Да се маскираме четирите
и колкото да ни задирят те,
не ще им позволим дори за миг
да хвърлят поглед върху нечий лик!
Вземете, Розалина, таз камея —
и подлъжете краля им със нея;
а своя вит браслет ми дайте вие —
Бирон около мен да се увие;
вие двете повторете таз измама
и също разменете своите двама!

РОЗАЛИНА:
На видно място нека ги поставим!

КАТЕРИНА:
Съгласна, но не знам: защо го правим?

ПРИНЦЕСАТА:
Защото няма да е зле на тях
да върнем зъб за зъб и смях за смях:
ако четирмата разтворят днес
душите си с неправилен адрес,
когато срещнем ги с лица открити,
ще паднат подигравки знаменити!

РОЗАЛИНА:
А да танцуваме ли, щом ни канят?

ПРИНЦЕСАТА:
Не, даже до земята да се кланят;
и техните заучени слова
ще слушаме, извърнали глава.

БОЙЕ:
Но тъй поклонникът могъл би даже
да се отчае и да се откаже!

ПРИНЦЕСАТА:
Затуй го правим и ще е добре
провалът му и другите да спре.
Не е ли туй примамлива задача:
да подиграеш тъй подигравача,
че той след миг учуден да се види,
убит от свойте собствени обиди?
Мъже, дошли да нанесете рани,
сами ще си вървите подиграни!

БОЙЕ:
Маскирайте се! Маските пристигат!

КОМАРЧЕТО:
"О, перли най-безценни на света..."

БИРОН:
Но по-евтини от маските на тях!

КОМАРЧЕТО:
"...на нас дарили своя царствен...
...гръб..."

БИРОН:
"Взор", глупако, "взор"!

КОМАРЧЕТО:
"...на вас дарили своя царствен взор,
достатъчно..."

БОЙЕ:
И предостатъчно дори!

КОМАРЧЕТО:
"...достатъчно вий свойта красота
сте крали..."

БИРОН:
"Крили", простако!

КОМАРЧЕТО:
"...сте крили от свободния простак!..."

БИРОН:
"Простор", "простор"!

БОЙЕ:
Защо? "Простак" му лягаше добре.

КОМАРЧЕТО:
Обърках се, защото те не слушат!

БИРОН:
Това ли беше дарбата ти? Марш!

РОЗАЛИНА:
Какво желаят тези чужденци?
Попитайте, Бойе! Ако говорят
на нашия език, един да каже:
как можем да им бъдем тук полезни?

БОЙЕ:
Какво желаете от нейна милост?

БИРОН:
О, само мир и прием, нищо друго.

РОЗАЛИНА:
Какво желаят?

БОЙЕ:
Казват: мир и прием.

РОЗАЛИНА:
Приехме ги, да си вървят със мир!

БОЙЕ:
Приети бяхте — тръгвайте си с мир!

КРАЛЯТ:
Но ний измерихме безбройни мили
две мили думи с тях да разменим!

БОЙЕ:
Били измерили безбройни мили,
две мили думи с вас да разменят.

РОЗАЛИНА:
Тогаз да бъдат мили и ни кажат:
във всяка миля колко метра има?

БОЙЕ:
Принцесата би искала да знае:
във всяка миля колко метра има?

БИРОН:
Кажете й, че мерихме ги ние
във морни крачки.

БОЙЕ:
Тя сама ви чува.

РОЗАЛИНА:
А колко морни крачки преброихте
във всякоя от тези морни мили?

БИРОН:
За вас което е, не се брои!
Дългът ни е към вас така безкраен,
че плащаме го, без да правим сметки.
Като езичници боготворим ви:
благоволете да ни осветите
със слънцето на своето лице!

РОЗАЛИНА:
Не, то луна е и със образ плах
във облаци.

КРАЛЯТ:
Завиждам аз на тях,
че близко са до светлия ви лик.
Луна, звезди, махнете ги за миг,
та всяка своя лъч да отрази
във влагата на нашите сълзи!

РОЗАЛИНА:
Молба въздушна, от поет родена:
луната, при това и отразена!

КРАЛЯТ:
Щом туй молба въздушна на поет е,
вий, земна, земен танц ми подарете!

РОЗАЛИНА:
Свирачи!...

Музика.

Друг път! Бавихте се час!
Като луна изменчива съм аз!

КРАЛЯТ:
Луна, защо в миг хрумване такова?

РОЗАЛИНА:
Бях "пълна" току-що, сега съм "нова".

КРАЛЯТ:
Щом вий луна сте — аз съм лунатик.
Последвайте тез тактове за миг!

РОЗАЛИНА:
Добре, но само със ухо, така.

КРАЛЯТ:
Защо с ухо — не може ли с крака?

РОЗАЛИНА:
Не искам да обиждам чуждестранни —
подавам ви ръка, но не за танци.

КРАЛЯТ:
Защо ми я подавате тогаз?

РОЗАЛИНА:
За да си вземем сбогом двама с вас.
Един поклон и танцът ни завърши.

КРАЛЯТ:
Недейте го прекъсва толкоз бърже!

РОЗАЛИНА:
Не, повече на никаква цена.

КРАЛЯТ:
На никаква?

РОЗАЛИНА:
Е, само на една!

КРАЛЯТ:
Кажете я!

РОЗАЛИНА:
Оттеглянето ваше.

КРАЛЯТ:
Но туй не е цена — това шантаж е!

РОЗАЛИНА:
Защо тогава да хабим слова?
На вас поклон, на маската ви — два!

КРАЛЯТ:
Щом танц не щете, разговор поне!

РОЗАЛИНА:
Но настрани!

КРАЛЯТ:
Че кой е казал "не"?

Отдалечават се, като разговарят.

БИРОН:
Две думи сладки ми изговори!

ПРИНЦЕСАТА:
Мед, захар, нар — дори не две, а три!

БИРОН:
А ти към тях си прибави веднага
и други три: сироп, ликьор, малага.
Шестица общо — три на двата зара!

ПРИНЦЕСАТА:
Комара си играйте на пазара!

БИРОН:
Две думи само!

ПРИНЦЕСАТА:
Ако бъдат кратки!

БИРОН:
Ах, жлъчката ми!

ПРИНЦЕСАТА:
Подир толкоз сладки!

Отдалечават се, като разговарят.

ДЮМЕН:
Там две слова да разменим в секрет!

МАРИЯ
Не, тук! И дайте свойто по-напред!

ДЮМЕН:
Красавицо!...

МАРИЯ
"Красавецо". — С това
сме разменили двете си слова.

ДЮМЕН:
Не, нека още разменим, които
да бъдат повечко и по на скрито!

Отдалечават се, като разговарят.

КАТЕРИНА:
Таз ваша маска няма май език?

ЛОНГВИЛ:
Да, без език е.

КАТЕРИНА:
А защо, кажете?

ЛОНГВИЛ:
Защото зная, че при нужда в миг
един от своите два ще ми дадете.

КАТЕРИНА:
От моите ли? Познавате се зле —
език на вас ви трябва от теле.

ЛОНГВИЛ:
Кой, аз — теле?

КАТЕРИНА:
Вий казахте го пръв,
но скоро ще сте вол, и то какъв!...

ЛОНГВИЛ:
От днеска вече слагате рога?
Тоз символ сам набоде ви сега!

КАТЕРИНА:
Дали ще е син вол или зелен,
щом вол е той, рогат ще е от мен!

ЛОНГВИЛ:
Но аз съм бик, не вол! Благоволете
един интимен миг да ми дадете!

КАТЕРИНА:
Добре, но моля ви, мучете ниско —
месарят може да е нейде близко!

Отдалечават се, като разговарят.

БОЙЕ:
Езикът на тез весели жени е
звънтящ и остър като нов бръснач —
той може в миг смеха ти да убие
и даже да те доведе до плач;
като че ли снабдени със криле,
изтънчените им и бързи думи
целта си поразяват не по-зле
от всякакви стрели или куршуми!

РОЗАЛИНА:
Ни слово повече! Девойки, край!

БИРОН:
Ама добре ни наредиха май!

КРАЛЯТ:
Довиждане, умници набедени!

ПРИНЦЕСАТА:
Прощавайте, московци заледени!

>А уж били в ухажването вещи!
Какво излезе? Кралят им, и той...

БОЙЕ:
Вий духнахте ги просто като свещи!

РОЗАЛИНА:
Защото умовете им са в лой —
такива мудни-мудни, тлъсти-тлъсти!
Нещастници! Това било мъже!

ПРИНЦЕСАТА:
Боя се, че със треперящи пръсти
сега си правят примки от въже
или поне позора си под маска
ще крият, щом се мярнат пак насам.

РОЗАЛИНА:
Накрая кралят плачеше за ласка!

ПРИНЦЕСАТА:
Бирон пък се владееше едвам!

МАРИЯ
А пък Дюмен постави свойта сабя
на моите услуги, но уви!...

КАТЕРИНА:
А мен Лонгвил ме обвини, че грабя
душите мъжки и ми заяви,
че съм го заразила като...

ПРИНЦЕСАТА:
...чума?

КАТЕРИНА:
Да, точно тъй.

ПРИНЦЕСАТА:
Далеч от моя праг!

РОЗАЛИНА:
По-тънък ум ще срещнеш, честна дума,
под шапката на първия чирак!
Все пак в любов към мен призна се краля!

ПРИНЦЕСАТА:
А пък Бирон пред мен коленичи!

КАТЕРИНА:
Лонгвил за мен звездите вече сваля!

МАРИЯ
Дюмен от мен пък не свали очи!

БОЙЕ:
Тогава подир малко, честно слово,
те без костюми тук ще са отново.
Честта в мъжете сила е могъща
и много трудно срам такъв преглъща.

ПРИНЦЕСАТА:
Ще дойдат, мислите?

БОЙЕ:
И още как!
Накуцващи, но радостни все пак.
Затуй подаръците си върнете
и всякоя да цъфне като цвете!

ПРИНЦЕСАТА:
"Да цъфнем"? Как да ви разбирам аз?

БОЙЕ:
О, мисълта на образа е таз,
че дамата закрита в грозна маска
прилична е на розата дамаска,
но чийто цвят във пъпка още свит е,
така че маски вие щом свалите,
ще цъфнете.

ПРИНЦЕСАТА:
Добре, но я кажете:
какво да сторим, дойдат ли мъжете?

РОЗАЛИНА:
Мадам, предлагам с хитроумни думи,
тъй както ги поднасяхме в костюми,
и без костюми да ги поднесем,
оплаквайки им се от тез съвсем
безвкусни и безформени глупаци,
които в смешни дрехи на руснаци
със плосък пролог и обноски прости
дошли са ни, маскирани, на гости.

БОЙЕ:
Ловците ще са тук след две минути!

ПРИНЦЕСАТА:
Към шатрите тогаз като кошути!

КРАЛЯТ:
Здравейте, благородни господине!
Дали е тука вашата принцеса?

БОЙЕ:
Почива в своя шатър, ваша светлост.
Какво ще наредите да й кажа?

КРАЛЯТ:
Че кралят чака, тя да го приеме.

БОЙЕ:
Той няма да я чака дълго време.

БИРОН:
Туй гълъбче оттук-оттам кълве
зрънцата ум от чужди умове,
за да изглежда кавалер галантен.
На остроти търговец амбулантен,
по празненства, събори и пазари
той винаги успява да превари
със викане и самохвалство щедро
нас, дето ум продаваме на едро!
Женкар изтънчен! Ако бе Адам,
той първи Ева съблазнил би сам!
О, знам го този франт съвсем добре,
когато със изгънато кутре
повдига чашка или взима вид,
че тъй е уморено-духовит,
та чак не му се разговаря вече!
Как праща с длан целувки отдалече,
тоз празен папагал на етикета!
И как му трепка сладостно фалцета,
запее ли! Салонният герой!
Дори барбут като играе, той
ругае заровете деликатно!
На стъпалата даже е приятно,
щом слиза той, танцувайки по тях!
А дай му само поводи за смях,
на показ ще извади зъби бели
като че ли от китови банели!
Крал в дамските сърца е бил и е
единствен медногласният Бойе!

КРАЛЯТ:
Дано без глас остане и без звук —
той пажа ни обърка, а не друг!

БИРОН:
Пристигат! Ах, галантности добри,
как този господин ви позори!

КРАЛЯТ:
Поклон пред вас, принцесо! О, здравейте!

ПРИНЦЕСАТА:
Да оздравявам? Аз и тъй съм здрава!

КРАЛЯТ:
Речта ми да обръщате недейте!

ПРИНЦЕСАТА:
Но тя самичка поводи ми дава!

КРАЛЯТ:
Дойдох да ви поканя във двореца.
Удостоете таз молба, за бога!

ПРИНЦЕСАТА:
"За бога" ли, когато пред Твореца
потъпквате вий клетвата си строга?

КРАЛЯТ:
Нима от таз, която ме застави
да съгреша, ще бъда аз наказан?

ПРИНЦЕСАТА:
Вината е, кралю, във слабостта ви,
не в силата на моята съблазън!
Зарад честта си, от снега по-чиста,
не ще приема вашата покана:
ще изтърпя докрай несгоди триста,
но гостенка не мога да ви стана.
И как могла бих, щом заради мен
тъй строг обет ще бъде нарушен!

КРАЛЯТ:
Но вий живяхте в неудобство жалко
и сигурно умрели сте от скука!

ПРИНЦЕСАТА:
О, не! Напротив! Само преди малко
московците си тръгнаха оттука.

КРАЛЯТ:
Какви московци?

ПРИНЦЕСАТА:
О, едни такива,
със ум изтънчен и със външност ярка!

РОЗАЛИНА:
Мадам, недейте истината скрива!...
Не, ваша светлост, мойта господарка
на протокола ви се е поддала
и хвали с незаслужена похвала
четирмата, които в руски дрехи
тук бяха, без особени успехи
да завоюват. Бавиха се час,
а пък през този час не помня аз
поне една находка да им хрумна,
не остроумна, ами просто умна!
Тук-там усетих мозък в тях да има,
но беше той един за четирима!

БИРОН:
Госпожице, смутил ги е умът ви.
Пред вас и образованият брътви
нелепости. Ний знаем, че ако
се вгледа и най-зоркото око
в окото на небето, губи зрак
и мигновено се потапя в мрак;
тъй точно стават в светлината ваша
умника — тъп и беден — богаташа!

РОЗАЛИНА:
Тогава вий сте умен и богат...

БИРОН:
...щом виждам ви се нищ и глуповат?

РОЗАЛИНА:
Да ми крадете мислите не бива,
макар че тази много ви отива.

БИРОН:
Със себе си ще ви я заплатя.

РОЗАЛИНА:
И с глупостта си?

БИРОН:
Щом ви трябва тя!

РОЗАЛИНА:
Коя от тези маски бяхте вие?

БИРОН:
Как маска? Каква маска? Где? Кога?

РОЗАЛИНА:
Такава! Между тези! Тук! Сега!
Която под муцуната игрива
е трябвало по-смешен лик да скрива.

КРАЛЯТ:
Загазихме! Сега ще ни разсипят!

ДЮМЕН:
Да заявим, че е било шега!

ПРИНЦЕСАТА:
Кралю, какво ви стана? Вий сте бледен!

РОЗАЛИНА:
Вода! Припада! Туй е морска болест —
нали е плавал от Русия чак!

БИРОН:
За клетвата престъпена небето
изпраща на виновниците мор!
Госпожице, признавам всичко! Ето,
убийте ме, покрийте ме с позор,
горете ме на иронични клади,
разстрелвайте ме с присмехулна реч —
от днес нататък в руски маскаради
пред вас не ще се проявявам веч;
не ще ви пращам пъргави хлапета,
ни жарки думи върху хладен лист,
и да върви по дявола сонета,
подслушан от крайпътния арфист!
Далеч от мен тез думи пъстроцветни,
тез тънкости, тез фрази от тафта,
издули ме като мухите летни
със ларви от смъдяща суета!
Слова, надиплени на двайсет ката,
хиперболи, развити до безкрай!
В таз бяла ръкавица (за ръката,
дали е толкоз бяла, господ знай!)
кълна се тук, че чувството голямо,
което ме издъно облада,
от този миг ще се изказва само
с конопни "не" и шаячени "да".
И, a propos, да почнем с вас направо:
хей, моме, знай, че ми харесваш здраво!

РОЗАЛИНА:
Без "a propos" не е ли по-добре?

БИРОН:
Таз моя лека болест ще замре,
ала на тези тук, не ще и дума,
би трябвало да сложим надпис "Чума!",
защото заразени са, личи,
от чудните ви чумави очи!
Да, да, и вий не се мислете здрави,
щом носите й външните прояви!

ПРИНЦЕСАТА:
Но тез прояви са ни дар от вас!

БИРОН:
Да дирим заедно лека тогаз!

РОЗАЛИНА:
Но вий не сте засегнати, изглежда.

БИРОН:
Кой, ние? Ний сме болни без надежда!

РОЗАЛИНА:
Преструвки! Вие нямате и треска!

БИРОН:
Защото сме в агония от днеска!

РОЗАЛИНА:
Агония, а гоните забави!

БИРОН:
Не, с вас човек не може да се справи!

КРАЛЯТ:
Как своя срам да изличим, мадам?

ПРИНЦЕСАТА:
С признание. Не бяхте ли вий сам
участник в маскарада?

КРАЛЯТ:
Бях, уви!

ПРИНЦЕСАТА:
А помните ли как се той разви?

КРАЛЯТ:
О, да!

ПРИНЦЕСАТА:
Тогаз кажете без измама:
какво прошепнахте на свойта дама?

КРАЛЯТ:
Че е за мен съкровище богато
и звезден лъч сред черни кръгозори!...

ПРИНЦЕСАТА:
Но вий ще я отблъснете, когато
тя тази реч рече да ви повтори?

КРАЛЯТ:
Кълна се, не!

ПРИНЦЕСАТА:
Знам тези клетви ваши —
една престъпил, втора ви не плаши!

КРАЛЯТ:
Презрете ме, ако престъпя таз!

ПРИНЦЕСАТА:
Добре тогава! Нека бог е с вас!
Кажете, Розалина, туй, което
ви каза тоз московец на ушлето!

РОЗАЛИНА:
Той каза, че звезда не знаел друга,
че неговата страст била море,
че щял да ме получи за съпруга
или със мойто име да умре!

ПРИНЦЕСАТА:
Блазе ви, мила! Щом като е крал,
не е възможно с вас да е играл!

КРАЛЯТ:
Кълна ви се, такова нещо няма!
Дори не съм говорил с тази дама!

РОЗАЛИНА:
Не сте говорил? Този пръстен тук
навярно подарен ми е от друг?

КРАЛЯТ:
Принцесо, вам го дадох, не на нея —
познах ви аз по своята камея!

ПРИНЦЕСАТА:
Но вашата камея украси
на маскарада нейните коси,
а рицарят Бирон ухажва мен
и ми дари тоз бисер скъпоцен.
Той иска може би да си го вземе?

БИРОН:
Ни него, нито вас! Ей, хитро племе!
Разбрах! Четворката им е узнала
за нашата шега със карнавала
и е намислила обратен трик:
там някой техен подслушван, мазник,
набръчкан от усмивки сплетник стар,
презрян лакей, бърборко и клюкар,
на който дай му с хитрости такива
скучаещите дами да разсмива,
издал ни е! И те зад маска скрили
лицата си, нарочно са сменили
украсите си, тъй че всеки тук
ухажвал е любимата на друг.
И ето ни потъпкали обет
в тъй кратко време два пъти подред,
съзнателно и не...

Към Бойе.

Момент, не сте ли
вий, който би могъл да ни постеле
така добре? Кой винаги се мярка
край нейна милост в шатрата, във парка,
и гледа я в устата, и се кланя,
и мило я от огъня засланя?
Женкар, объркал целия ни план,
на теб ти трябва фуста за саван!
Недей! Не ме пронизвай тъй сурово
с тоз поглед като шпага от олово!

БОЙЕ:
Я, виж го, как препуска, как напира!

БИРОН:
А вие май готов сте за турнира?

Здравей, мислителю!... От мен да мине!...
Навреме от двубоя ни отвлече.

КРАТУН:
За тримата херои, господине,
дали ще кажете да почнат вече?

БИРОН:
Нима са само толкоз?

КРАТУН:
Не, повече ги има,
но тъй решихме: всеки да се нагърби с трима.

БИРОН:
А три по три е девет.

КРАТУН:
Не беше май така.
Ще извините много, че смятам на ръка...
Не можете ни метна... Ний знаем: три по три е... тук слагам три, две махам... едно ще се изтрие...

БИРОН:
И не излиза девет?

КРАТУН:
Ще прощавате, господине, но ние не сме чак толкоз прости. Ха да не знаем как стават действията на размножението!

БИРОН:
Винаги съм мислил, че три по три правят девет.

КРАТУН:
Да благодарите на бога, че не си вадите хляба със смятане!

БИРОН:
Е, колко прави тогава?

КРАТУН:
Колко прави, това артистите, тези, значи, дето ще представят, те ще ви го покажат. За мен, ако питате, те ми казаха, че съм бил много съответен за ролята на оня, как беше, Помпон Велики, ако сте чували.

БИРОН:
Значи и ти ще бъдеш херой?

КРАТУН:
Те така ми казаха: "Ти, Кратуне, ще бъдеш Помпон Велики." Колко му е величието, кой го знае, но трябва да го представлявам.

БИРОН:
Добре! Дори отлично! Гответе се тогаз!

КРАТУН:
Разбрано, господине. Разчитайте на нас!

КРАЛЯТ:
Бирон, не ги канете! Набрахме срам веднъж!

БИРОН:
Кралю, недейте! Мокър не се бои от дъжд.
Добре ще е да видим как с трясък се проваля
и втора една трупа след трупата на Краля.

КРАЛЯТ:
Да си отиват, казах!

ПРИНЦЕСАТА:
Позволете
на дамите да властват над кралете:
за мене най-добра е таз забава,
която без да знае, забавлява
с това, че от усърдие голямо
едно голямо нищо ражда само.

БИРОН:
Не знам, кралю, но през ума ми мина,
че туй е камък в нашата градина!

АРМАДО:
Помазанико божи, умолявам те да ме удостоиш с царствения си дъх в количество, достатъчно за произнасянето на две само думи!

Разговаря настрани с Краля и му връчва лист хартия.

ПРИНЦЕСАТА:
Дали този човек се моли богу?

БИРОН:
Защо питате, мадам?

ПРИНЦЕСАТА:
Защото не говори като създание божие.

АРМАДО:
Точно така, мой високоуважаеми, прекраснейши и свръхсладостни повелителю! Защото учителят е извънредно причудлив по нрав и свръхсуетен, свръхсуетен! Но ние ще се доверим на, както се казва, la fortuna delia guerra. Нека ми бъде разрешено да пожелая душевно спокойствие на царствената ви двойка!

КРАЛЯТ:
Ще имаме, изглежда, чудесен набор от херои. Този приятел ще представя Хектора Троянски, пажчето му щяло да бъде Херкулес, селякът — Помпей Велики, свещеникът — Александър Македонски, а учителят — Юда Макавей.
Щом тези четирима изгледаме подред,
те щели да представят останалите пет.

БИРОН:
Но вие изброихте пет хероя!

КРАЛЯТ:
Не е така. Вий бъркате във броя.

БИРОН:
Педантът, самохвалкото, отецът, глупакът и хлапето!
Такваз ръка от карти е просто без цена —
не съм видял подобна от много времена!

КРАЛЯТ:
И ето ги, пристигат с разперени платна!

КРАТУН:
"Помпей съм аз..."

БИРОН:
И то непогрешим!

КРАТУН:
"Помпей съм аз..."

Пада.

БОЙЕ:
Прекланящ се пред Рим!

БИРОН:
Добре го казахте! Ще се сдобрим.

КРАТУН:
"Помпей съм аз,
със част такваз..."

ДЮМЕН:
"Чест"! Не "част"!

КРАТУН:
Вярно, "със чест", тъй беше.
"Помпей съм аз,
със чест такваз,
че ми «велики» викат;
щом види мен,
врагът смутен
в миг глътва си езикът,
но на една
такваз жена
пленен от красотата,
аз сам разбит,
полагам щит
на нея под краката!"
Сега, ваша милост, кажете едно "благодаря, Помпей!" и си отивам.

ПРИНЦЕСАТА:
На великия Помпей велика благодарност!

КРАТУН:
Толкоз чак не заслужавам, но иначе, мисля, екстра го изкарах. Само дето посбърках там за частта му.

БИРОН:
Залагам си шапката, че Помпей ще бие всички останали!

НАТАНАЕЛ:
"По цялата вселена бях нявга знаменит
като завоевател и укротител конски
и ясно е от герба на медния ми щит,
че аз съм Александър, по прякор Македонски!"

БОЙЕ:
Той бил е с крива шия, а твоята е права!

БИРОН:
Освен това той трябва лъх чуден да издава!

ПРИНЦЕСАТА:
Аз слушам, Александре... Недейте го смущава!

НАТАНАЕЛ:
"По цялата вселена бях нявга знаменит..."

БОЙЕ:
Да, този факт ний вече го имаме предвид.

БИРОН:
Помпей Велики!

КРАТУН:
Ей ме, господине! Той същият или Кратун, както ме знаят!

БИРОН:
Изведи го този завоевател! Това ми било Александър!

КРАТУН:
Отче, отче, вие компроментирахте Александър Завоевателя! Сега затова ще го изскубят от всички вехти завеси. А лъва, дето клечи на герба му и си размахва токмака, ще го дадат на Аякса или на някой от тези, дето с по-як са, та той да бъде деветият херой. Завоевател, пък две приказки не може да каже! Хайде, Александре! Много се изложи, братко!

Отец Натанаел се отдръпва.

Горкичкият! На, гледайте го: иначе добър човек, кротък, копче не можеш му каза, ама на, лесно се смущава! И като съсед е добър, и на кегли е майстор, ама за Александър — сами видяхте! — не го бива и това си е!... Но идат други херои, те ще оправят драматургията.

ПРИНЦЕСАТА:
Помпей, моля ти се, стой настрана!

ОЛОФЕРН:
"Това е Херкулес като дете —
ще го узнай след tempore земята,
но с тези свои manus-и двете
удушва вече в люлката змията.
Понеже той е puer малолетен,
аз, ergo, съм му dictor съответен..."
Изтегляй се при exit-а с достойнство!

"Аз Юда съм..."

ДЮМЕН:
Юда? И таз добра!

ОЛОФЕРН:
Но не Искариотски, господине!
"Аз Юда съм, наречен Макавей..."

ДЮМЕН:
Нали си Юда, значи си злодей!

БИРОН:
О, целуващ предател! И как си се изюдил така?

ОЛОФЕРН:
"Аз Юда съм..."

ДЮМЕН:
Значи от рождение? Толкова по-зле за теб!

ОЛОФЕРН:
Но какво желаете, господине?

БОЙЕ:
Да видим как Юда ще увисне на дървото.

ОЛОФЕРН:
Покажете ми вие първо как става тази работа!

БИРОН:
При нея няма първо-второ. Веднъж, ако ти покажем, свършено е с теб!

ОЛОФЕРН:
Духовити сте, но едва ли ще излезете наглава с мен!

БИРОН:
Защото изобщо нямаш глава.

ОЛОФЕРН:
А това какво е?

БОЙЕ:
Това? Главуняк на китара!

ДЮМЕН:
Топче на фуркет!

БИРОН:
Черепче от пръстен!

ЛОНГВИЛ:
Мутра от римска монета!

БОЙЕ:
Ръкохватка на меч!

ДЮМЕН:
Тапа за барутница!

БИРОН:
Свети Георги от брошка!

ДЮМЕН:
И то от тези, оловните!

БИРОН:
Дето ги носят на шапките си панаирските зъбари... Сега продължавай — изяснихме ти кой си!

ОЛОФЕРН:
Напротив, мисълта ми се замъти!

БИРОН:
Защо? Сравнихме те, и толкоз пъти!

ОЛОФЕРН:
Да, да, сравнихте ме, но със земята!

БИРОН:
Как? Теб да погребем във почва свята?

БОЙЕ:
Ти ще висиш, додето клонът върже!

БИРОН:
А тез смоковници не връзват бърже!

ДЮМЕН:
Какво тук още искаш, Искариоте?

БИРОН:
Да го изхвърлим като мръсно коте!

ОЛОФЕРН:
Не е достойно, не, не е човешко
да ни посрещате по този начин!

Отдръпва се.

БОЙЕ:
"Тъй каза той, като въздъхна тежко
и се оттегли оскърбен и мрачен."

ПРИНЦЕСАТА:
Измъчиха те, бедни Макавей!

БИРОН:
Ахиле, крий се, Хектор се явява!

ДЮМЕН:
Сега ще бъде главната забава!

КРАЛЯТ:
Хектор е просто слабак пред този гигант!

БОЙЕ:
Но дали е Хектор наистина?

ДЮМЕН:
Не вярвам Хектор да е бил толкоз добре сложен в тялото.

ЛОНГВИЛ:
Но този пък не е много сложен в главата.

ДЮМЕН:
Просто е удивителен!

БОЙЕ:
Или удивително прост?

БИРОН:
Много му са дебели прасците. Не ще да е Хектор.

ДЮМЕН:
Той е велик художник — гледайте само какви мутри майстори!

АРМАДО:
"Копиеносний Марс изпрати в дар на Троя..."

ДЮМЕН:
Едно варакосано орехче!

БИРОН:
Не, лимон!

ЛОНГВИЛ:
Набоден с карамфил!

ДЮМЕН:
И вързан с панделка!

АРМАДО:
Тихо!
"Копиеносний Марс изпрати в дар на Троя
най-хубавия цвят от доблестта роден:
от своя шатър той щом хвърли се във боя
върти двуострий меч понявга целий ден.
И този цвят съм аз..."

ДЮМЕН:
От мента!

ЛОНГВИЛ:
От кандилка!

АРМАДО:
Благородний Лонгвил, завържете — моля — езика си!

ЛОНГВИЛ:
Напротив, трябва да го отвържа, за да догони вашия Хектор.

ДЮМЕН:
Аз имах един Хектор, бърз като стрела. Отличен хрът.

АРМАДО:
Достославният херой отдавна е прах. Уважаеми млади хора, не сквернете паметта на покойника! Приживе той беше мъж!... Но аз продължавам текста си. Очарователна принцесо, бъдете тъй благосклонна да насочите към мен вниманието на царствения си слух!

Бирон шепне на Кратун.

ПРИНЦЕСАТА:
Говори, храбрий ми Хекторе! Слушаме те с удоволствие.

АРМАДО:
Боготворя пантофката на ваше сладостно височество.

БОЙЕ:
Сега пък боготвори краката на височеството.

ДЮМЕН:
Защото не смее да си постави по-височка цел.

АРМАДО:
"И този цвят съм аз, надминал Ханибал"...

КРАТУН:
Не знам коя си минал и какво си я правил, но момичето вече от два месеца...

АРМАДО:
Какво намекваш ти?

КРАТУН:
Аз не намеквам, ами на нея й е бил мек ангелът. Ако не се окажеш честен троянец, спукана й е работата. Детето вече й шавало в корема. И ти си й го направил!

АРМАДО:
Ти ме деграндираш, глупако, в присъствието на толкоз високопоставени? Ще да те убия!

КРАТУН:
И тогава Хектор ще получи един бой с пръчки, задето е надул Жакнета, и едно бесило — задето е убил Помпета!

ДЮМЕН:
О, несравнени Помпей!

БОЙЕ:
О, великолепни Помпей!

БИРОН:
О, по-велики от великия Помпей! Помпей най-свръхвелики!

ДЮМЕН:
Хектор трепери!

БИРОН:
Помпей се разяри! Богини на раздора, хайде! Дръж, Помпей!

ДЮМЕН:
Хектор — с-с-с! Той ще го извика на двубой!

БИРОН:
Дори да има кръв само колкото да нахрани бълха!

АРМАДО:
Кълна се в Родоския колос, извиквам те на двубой!

КРАТУН:
Добре, ти се кълни в кола си, а пък аз ще те утрепя с меча си! И няма нужда от двубой, един само бой като ти хвърля, стига ти!... Дайте ми оръжието!

ДЮМЕН:
Място за разгневените херои!

КРАТУН:
Аз мога и само по риза!

ДЮМЕН:
О, неустрашими Помпей!

КОМАРЧЕТО:
Господарю, дайте да ви разкопчея доспехите! Помпей се е съблякъл. Няма как, иначе ще си загубите репутацията!

АРМАДО:
Дами и рицари, моля за извинение, но аз не мога да се бия по риза!

ДЮМЕН:
Помпей ви предизвиква! Как ще му откажете!

АРМАДО:
Като нищо, кълна се в небето!

БИРОН:
И с какво право? Как можете?

АРМАДО:
Мога, защото голата истина е, че съм гол под горните си дрехи. Ходя така за покаяние.

КОМАРЧЕТО:
Той не лъже, господа! Това покаяние му бе наложено от Рим поради пълна липса на долни дрехи. Честна дума, той няма под облеклото си нищо друго освен една кухненска пачавра — любовен дар от Жакнета, който той носи до сърцето си!

МЕРКАДЕ:
Привет, мадам!

ПРИНЦЕСАТА:
Здравейте, Меркаде,
макар и веселбата ни прекъснал!

МЕРКАДЕ:
Дълбоко съжалявам, но вестта,
която нося, е ужасно скръбна:
баща ви, кралят...

ПРИНЦЕСАТА:
Е починал? Боже!

МЕРКАДЕ:
Към туй аз нямам нищо да прибавя.

БИРОН:
Херои, вън от сцената смрачена!

АРМАДО:
Що се отнася до мен, от нея, напротив, ми просветна. Зърнах лъча на истината през дупчицата на чуждото мнение и ще постъпя както подобава на честен воин.

КРАЛЯТ:
Принцесо, как се чувствате?

ПРИНЦЕСАТА:
Бойе,
разпоредете се! Таз вечер тръгвам.

КРАЛЯТ:
Недейте! Аз ви моля, останете!

ПРИНЦЕСАТА:
Не мога, съжалявам. Господа,
благодаря ви за добрия прием.
Душата ми, внезапно нажалена,
надява се, че разумът във вас
ще ни прости за волните насмешки —
ако в беседата били сме дръзки,
виновна е и вашата любезност.
Довиждане, кралю! На етикета
печалното сърце не е подвластно
и вий не ще се сърдите за туй, че
заплащам ви с тъй кратка благодарност
тъй лесно придобитата отстъпка.

КРАЛЯТ:
Когато наближи за нещо срока,
нещата ускоряват се и често
човек решава в сетната минута
онуй, което е отлагал с дни.
Макар и помраченото лице
на чедото, оплакващо родител,
да пречи на любовната любезност
в борбата й за святото й дело,
не давайте на траурния облак
да ни обвие и да ни отбие
от пътя верен! Много по-разумно
е да се радваме на нови близки,
отколкото със сълзи безполезни
да жалим по загубените стари.

ПРИНЦЕСАТА:
Не ви разбрах. Скръбта ми е безмерна.

БИРОН:
Слухът печален иска проста реч —
ще ви разкрия намека на краля:
за вас, красавици, презряхме ние
наука и тържествени обети,
но хубостта ви тъй ни промени,
че се показахме съвсем различни
от туй, което искахме да бъдем;
и ако смешни сме били пред вас,
то е, защото любовта изобщо
е детски луда, буйна и скоклива,
и — рожба на окото — като него
гъмжи от форми, образи и сенки,
които се изменят според както
зеницата се движи и насочва;
затуй, ако от звездния ви поглед
костюмът ни палячовски закрил е
дълбоките ни чувства, то виновен
е тъкмо този поглед ваш чаровен;
от вас роден е буйният ни плам
и грешките му ваши са, мадам!
На себе си ний, вярно, изменихме,
но за да бъдем неизменно верни
на вас, красавици; и таз измяна,
макар сама по себе си греховна,
въздига се от туй до добродетел!

ПРИНЦЕСАТА:
Получихме ний вашите любовни
писма и дарове, ала ги взехме
за празни думи и шеги галантни,
замислени да служат за подплата
на скуката; и срещнахме затуй
и любовта ви, както подобава
да срещаме шега или забава.

ДЮМЕН:
Писмата ни не бяха на шега!

ЛОНГВИЛ:
И погледите!

РОЗАЛИНА:
Ний не ги разбрахме.

КРАЛЯТ:
Тогава в тоз последен час ни дайте
сърцата си, красавици!

ПРИНЦЕСАТА:
Аз мисля,
че тъй за час не бива да се сключва
един съюз за вечни времена.
Клетвопрестъпничеството, кралю,
е твърде тежък грях, и ако вие
стремите се към моята любов —
която още липсва! — то ще трябва,
понеже в клетвите ви аз не вярвам,
да я спечелите след труден изпит:
идете във убежище пустинно
и стойте там, далече от света,
дорде дванайсетте небесни знаци
не извъртят годишния си кръг;
и ако тоз отшелнишки живот
не охлади сърдечния ви огън,
и пости, мраз, твърд одър, груби дрехи
цвета на любовта ви не попарят,
щом изтече условеният срок,
поискайте, поискайте ме бърже
във името на своите заслуги
и аз кълна се в таз ръка, която
погалва ви ръката, че ще бъда
навеки ваша! А до тоя час,
заключила злочестото си аз
в почернен дом, баща си ще оплаквам
с неспирен дъжд от горестни сълзи.
Отхвърлите ли този изпит, нека
ръцете ни да се разединят
и всеки да поеме своя път!

КРАЛЯТ:
Ако пред него или друг по-строг
удобства и покой предпочета,
да ми склопи очите в сън без срок
ръката мигновена на смъртта!
Отшелник ставам! Ти над мене бди!
Сърцето ми е в твоите гърди!

ДЮМЕН:
Какво ще каже моята звезда?

КАТЕРИНА:
Че ви желае здраве и... брада.

ДЮМЕН:
И значи за венчавка сте готова?

КАТЕРИНА:
Не, нищо не съм казала такова,
но господарката щом чака краля,
и аз година да търпя ще знам;
елате с него — ако ви пожаля,
то може малко обич да ви дам.

ДЮМЕН:
Кълна се, че ще дойда, честно слово!

КАТЕРИНА:
Без клетви! Ще ги стъпчете отново!

ЛОНГВИЛ:
А вий, Мария? Също тъй жестока?

МАРИЯ
Едногодишен и за мен е срока.

ЛОНГВИЛ:
Така безкрайно дълъг, боже мой?

МАРИЯ
На ръста ви ще отговаря той!

БИРОН:
А ти, любима моя? Погледни
в очите им, прозорци на сърцето —
те чакат да ми известиш; какво
е длъжен господарят им да стори,
за да спечели твоята любов?

РОЗАЛИНА:
За вас съм слушала, месье Бирон,
преди да ви познавам, и мълвата
многоезична казва, че били сте
голям подигравач и майстор пръв
на смешки и на прекори хапливи,
с които поразявали сте всеки,
изложил се на вашия обстрел.
За да почистим от пелина злъчен
ума ви плодовит — а без това
аз няма да съм ваша! — вий ще трябва
една година всеки божи ден
да ходите при безнадеждно болни
и посещавате плачливи старци,
като със силата на своя хумор
разсмивате ги до последен миг.

БИРОН:
Смъртта да правя да се киска? Не!
Не е възможно! Няма духовитост,
която към веселие да тласне
една душа в предсмъртния й гърч!

РОЗАЛИНА:
И тъкмо затова туй средство действа
срещу язвителния дух, подхранван
от пошлото кикотене, с което
глупците срещат глупостта на шута:
успехът на шегите често скрит е
в ухото на слушателя, а не
в езика на смешника; и затуй
ако слухът на страдащите, пълен
със крясъка на личната им болка,
дочуе смешките ви, останете
какъвто сте — такъв ще ви приема;
но ако не успеете, тогава
гонете присмехулния си навик
и радостна ще бъда да ви имам
без този принизяващ ви недъг.

БИРОН:
Дванайсет месеца? О, мъки тежки!
Но нищо — в болница ще правим смешки!

ПРИНЦЕСАТА:
Е, време е ръка да ви подам.

КРАЛЯТ:
Не, ние ще ви придружим, мадам!

БИРОН:
В една пиеса, щом е издържана,
накрая се оженват Жан и Жана;
защо не щяха нашите обични
да спазват правилата драматични?

КРАЛЯТ:
Една година литва като вятър!

БИРОН:
Но кой стои година във театър?

АРМАДО:
О, светлейши повелителю, съблаговолете да...

ПРИНЦЕСАТА:
Това не е ли Хектор?

ДЮМЕН:
Великият троянски херой!

АРМАДО:
Бих желал да целуна богопомазаните ви пръсти и да се сбогувам с ваша светлост. Свързан съм от обет: заклех се пред дивната Жакнета, че заради сладостната й любов ще пристъпвам след ралото три години подред. Но преди да се простя с вас, ще ли бъде угодно вам да изслушате диалога между кукумявката и кукувицата, който нашите двама образовани люде съчиниха за финала на представлението ни?

КРАЛЯТ:
Да дойдат! Ще ги изслушаме.

АРМАДО:
Идвайте!

Този отсам е Hiems, сиреч Зимата, представена от кукумявката; а онзи от другата страна е Ver, тоест Пролетта, отъждествена от кукувицата. Ver, почвай!

ПЕСЕН

ПРОЛЕТТА:

"Когато всеки полски кът
изпълни се със красоти
и тук лайкучки зацъфтят,
и теменужка там дъхти,
тогаз долита от леса
на кукувицата гласа:
ку-ку,
ку-ку, ку-ку — опасен знак,
щом вече станал си дъртак!
Когато под избистрен свод
скорци цвърчат един през друг,
и летни фусти бели Мод,
и Джек върви след своя плуг,
тогаз долита от леса
на кукувицата гласа:
ку-ку,
ку-ку, ку-ку — опасен знак,
щом вече станал си дъртак!"

ЗИМАТА:

"Когато лед блести навън
и в шепите си дъха Дик,
и цепи Том за огън пън,
и млякото замръзва в миг,
тогаз долита от леса
на кукумявката гласа:
уху
туит, уху — приятен звук,
щом Джейн и пивото са тук!

Когато вихри веят вред
и в черква кашлят до един,
и е червен носът на Кет,
а дворът е от преспи син,
тогаз долита от леса
на кукумявката гласа:
уху,
туит, уху — приятен звук,
щом Джейн и пивото са тук!"

АРМАДО:
И с това — край! Думите на пътника Меркурий ще дращят подир сладките звуци на Аполона. Вий натам, ний насам — да се оттеглим!

ТЕЗЕЙ:
Красива Хиполита, наближава
със бързи крачки брачният ни час:
след само четири щастливи дни
ще блесне горе младата луна.
Но, ах, как бавно старата се стапя!
Тя моето търпение разтяга
като безсмъртна мащеха, която
подяжда дохода на млад наследник!

ХИПОЛИТА:
Не ще усетим четирите дни
кога са се разтворили във нощи,
не ще усетим четирите нощи
кога са отлетели в сладък сън,
и сребърният лък, отново опнат,
ще се извие горе — пръв свидетел
на сватбата ни.

ТЕЗЕЙ:
Тръгвай, Филострате!
Готви града за близките забави;
раздухай във атинската младеж
искрата на смеха и радостта,
а черножлъчието отпрати го
към гробищата — тъжният му лик
ще бъде чужд на брачния ни празник!
Признавам, с меч ухажвах ви, любима,
плених ви, причинявайки ви болка,
но в други ключ със вас ще се венчая:
тържествено и весело, и пищно!

ЕГЕЙ
Привет на славния ни княз Тезей!

ТЕЗЕЙ:
Привет, Егей! Какво те носи тук?

ЕГЕЙ
Нещастие! Дойдох да се оплача
от Хермия, от родното си чедо.
Ела, Деметрий! Княже, този момък
избрал съм за съпруг на дъщеря си.
А тоя тук — ела, ела, Лизандре! —
сърцето й, хитреца, омагьоса.
Да, ти, младежо, ти я впримчи в рими,
с любовни знаци ти я омота,
ти нощем пя под нейния прозорец
преправени слова с преправен глас,
ти, ти в мечтите й се вмъкна хитро
със помощта на пръстенчета, китки,
сладкиши, гривнички от своите къдри —
все пратеници най-красноречиви
пред двора на неопитната младост!
Сърцето похитил на дъщерята,
изкусно ти превърна в зло упорство
покорството, дължимо към баща й.
Затуй, о, княже, ако и пред вас
отблъсне тя ръката на Деметрий,
то аз, баща й, ще се позова
на обичайното атинско право:
да разполагам с нея, както искам,
и нека тя реши чия да бъде —
на този момък или на смъртта,
предвидена изрично от закона!

ТЕЗЕЙ:
Какво ще кажеш, прелестна девойко?
За теб баща ти трябва да е бог.
Не друг, а той създал е твойта хубост
и ти си само статуя от восък,
която той изваял е и може
спокойно да запази или смачка.
Деметрий, мисля, е достоен момък.

ХЕРМИЯ:
Лизандър също!

ТЕЗЕЙ:
Вярно, но му липсва
съгласието на баща ти, тъй че
съперникът му става по-достоен.

ХЕРМИЯ:
Да виждаше баща ми с моя поглед!

ТЕЗЕЙ:
Не, ти мисли със неговия ум!

ХЕРМИЯ:
Простете, господарю, аз не зная
какво ме прави дръзка и боя се,
че не приляга на девойка скромна
така свободно да изказва мисли
пред вашето лице; но бих желала
да чуя туй, което ме очаква,
ако отхвърля брака със Деметрий.

ТЕЗЕЙ:
Едно от двете: незабавна смърт
или безбрачие за цял живот!
Затуй, дете, попитай своите чувства
и буйната си кръв и младостта си,
дали, ако баща си не послушаш,
след туй ще издържиш, под грубо расо,
зазидана във хладен манастир,
да пееш цял живот, безплодна жрица,
възхвали към безплодната луна.
Блажени триж, които имат сила
да извървят подобен девствен път,
но, вярвай ми, таз роза, от която
извлечено е маслото уханно,
е много по-щастлива от онази,
която на моминския си трън
разцъфва и повяхва, и умира
във свята самота!

ХЕРМИЯ:
И точно тъй
ще цъфна и повехна, и умра,
но няма да отдам невинността си
на някого, чието мъжко бреме
душата ми отказва да приеме!

ТЕЗЕЙ:
Не бързай, Хермия! Мисли добре!
В деня на новолунието, който
ще свърже мене с моята любима,
бъди готова ти да избереш:
или жестока смърт за непокорство,
или венчавка с момъка Деметрий,
или обет във храма на Диана
за строг живот и вечна самота.

ДЕМЕТРИЙ:
Смили се, Хермия! А ти, Лизандре,
смири мечтите си пред мойто право!

ЛИЗАНДЪР:
Баща й се е влюбил в теб, Деметрий —
вземете се и оставете нас!

ЕГЕЙ
Нахалник! Да, обичам него аз
и негово ще бъде всичко мое,
а Хермия е моя и аз нему
правата си над нея ще прехвърля!

ЛИЗАНДЪР:
О, княже, аз съм равен на ДЕМЕТРИЙ:
по произход и равен по богатство,
и равен — ако не и по-издигнат —
във обществото; при това обичам
по-силно и (което е далече
над всички тез изтъкнати предимства)
обичан съм, да, Хермия ме люби!
Тогава как да не желая свойто?
Деметрий — да оспори! — беше близък
с Елена, дъщерята на Недар.
И що й даде близостта му в дар?
Сега тя люби страстно и нещастно
един безчестен, лекомислен мъж!

ТЕЗЕЙ:
Да си призная, чувах за това
и мислех да говоря с този момък,
но все, потънал в личните си грижи,
до днес отлагах. Тръгвай с мен, Деметрий!
Егей, и ти! Ще ви посмъмря малко.
А ти, девойко, съгласувай умно
мечтите си с родителската воля,
че иначе законът на Атина —
чиято строгост да смекчим не можем —
ще обрече цъфтящата ти младост
на вечна самота или на смърт!...
Какво ви стана, скъпа Хиполита?
Егей, Деметрий, бих желал на вас
по сватбата задачи да възложа,
а също тъй и да ви кажа нещо,
засягащо и двама ви отблизо.

ЕГЕЙ
За двама ни това е дълг и чест!

ЛИЗАНДЪР:
Страните ти са бледи, ангел мой!
Посърнаха им розите тъй бързо!

ХЕРМИЯ:
Навярно чакат дъжд. И той след малко,
обилен, от очите ми ще рукне.

ЛИЗАНДЪР:
Уви, от всичко четено и чуто,
не помня аз любовният поток
да е протичал гладко и спокойно.
Ту спъва го неравност в потеклото...

ХЕРМИЯ:
О, срам — да се сродиш със кръв по-ниска!

ЛИЗАНДЪР:
Ту спира го различие в години...

ХЕРМИЯ:
О, жал — на старост да си свързан с младост!

ЛИЗАНДЪР:
Ту стяга го желание на близки...

ХЕРМИЯ:
О, ад — по принуждение да любиш!

ЛИЗАНДЪР:
А щом щастливо изберат се двама,
обсаждат ги война, и смърт, и болест —
и щастието им изчезва сякаш
неясен звук, лек сън, случайна сянка,
нетрайно като мълния среднощна,
която във избухване на гняв
разкрива в миг небето и земята,
ала преди човек да каже "Виж!",
отново е потънала безследно
във челюстите черни на нощта —
тъй бързо, както чезне всичко светло!

ХЕРМИЯ:
Но ако всяка истинска любов
е спъвана, то може би такава
е вечната повеля на съдбата.
Да срещнем изпитанието смело,
щом то е кръст, подобно всички тези
мечти, сълзи, копнежи и въздишки,
съставящи безумната й свита!

ЛИЗАНДЪР:
Да, вярна мисъл. Затова послушай:
аз имам леля. Без деца. Вдовица.
Богата при това. На седем мили
далече от града ни тя живее
и счита ме за свой единствен син.
При нея можем ний да се венчаем —
там строгите закони на Атина
ще са безсилни. Ако ме обичаш,
от къщи измъкни се утре вечер.
На миля от града, в гората, дето
веднъж видях ви двете със ЕЛЕНА:
да чествувате майския ни празник,
ще те очаквам.

ХЕРМИЯ:
О, Лизандре мой,
кълна ти се във пъргавия лък
и в златната стрела на Купидона,
във гукащото гълъбово ято
на Афродита, в кладата, която
изпепели Дидона, щом за нея
изгуби се платното на Енея,
във всички мъжки клетви и обети,
след седмица без срам обратно взети,
кълна ти се: ще бъда утре аз
на мястото в уречения час!

ЛИЗАНДЪР:
Добре, помни го! Виж, Елена иде!

ХЕРМИЯ:
Здравей! Де бързаш, прелестна Елено?

ЕЛЕНА:
Аз — прелестна? На теб е отредено
да имаш тези къдри, таз уста!
Деметрий люби твойта красота!
Очи като звезди! Но туй не стига,
ти имаш и гласа на чучулига,
издигнала се в купола дълбок
над нивата, над цъфналия глог,
край който говедарчето почива.
Да беше красотата прилепчива,
отнесла бих като безброй зарази
таз искрица във погледа ти, тази
извивка в говора... О, ако бе
всемирът мой, земя-море-небе,
бих дала всичко — без Деметрий само! —
за щастието, в дребно и голямо
да ти приличам! Дай ми ти урок:
как завладя владетеля ми строг?

ХЕРМИЯ:
Ах, аз се мръщя, той след мене тича!

ЕЛЕНА:
Смехът ми тъй да ще да го привлича!

ХЕРМИЯ:
Прогоня го — след миг е пак отсреща!

ЕЛЕНА:
А бяга от молбата ми гореща!

ХЕРМИЯ:
Все по го мразя — той все по е пламък!

ЕЛЕНА:
Все по го любя — той все по е камък!

ХЕРМИЯ:
Но за това не аз съм виновата!

ЕЛЕНА:
Не си! Във твойта прелест е вината!

ХЕРМИЯ:
Тогава успокой се! Вече няма
да го привлича тя. С Лизандър двама
напускаме Атина. Този град,
тъй мил преди, сега за мен е ад...
Каква е, скъпи, твоята омая,
та можеш в пъкъл да превърнеш рая?

ЛИЗАНДЪР:
Да, утре вечер, щом Селена бледа
в среброто на реката се огледа
и с течен бисер всеки лист покрие,
в часа най-мил на влюбените, ние
със Хермия, използвайки нощта,
ще бъдем вън от градските врата!

ХЕРМИЯ:
И сред гората, в къта ни любим,
където с теб на мекия килим
от жлътнали иглики често лете
душите си изливали сме двете,
сега ще се сберем със моя скъп
и ще поемем, смело дали гръб
на този град и злите му окови
към нови дружби и познанства нови.
За нас моли се! Сбогом! И дано
и ти с Деметрий свържеш се в едно!
Лизандре, с теб до утрешната среща,
макар взаимността да е гореща,
налага се взаимно, щем не щем,
очите си на глад да обречем.

ЛИЗАНДЪР:
Да, скъпа Хермия!... Дано, Елена,
и твойта обич бъде споделена!

ЕЛЕНА:
Горко ми и блазе й! За мъжете
еднакво хубави сме ние двете!
Ала, уви, Деметрий не желае
да види туй, което всеки знае;
и както той, от обич заслепен,
поставя свойта Хермия над мен,
така на него мойта обич дава
черти, които той не притежава!
Такава е на любовта мощта,
че възвишава низките неща.
Сега да си представя ясно мога
защо й ваят и рисуват бога
с превръзка на очите и с криле —
припряна слепота! От туй по-зле!
И го представят все дете, защото
не различава злото от доброто
и в своите игри сред шум и вик
кълне се и отмята всеки миг!
Така Деметрий, сякаш облак млад,
ме би със нежни думи като с град,
но Хермия изгря след миг и ето,
ни помен от градушката в полето!
...За бягството й от града все пак
ще му разправя! Даже в дъжд и мрак
ще я последва той!... Ала дори
и ласкаво да ми благодари,
нали ще знам, че таз обноска мила
с безмилостна цена съм заплатила?...
Но що да правя? Други способ няма
да бъдем във гората с него двама!

КЛИНА:
Тук ли сме всички целокупно?

КРОСНОТО:
По-добре да извадиш списъка и да ги извикаш поголовно!

КЛИНА:
Ей ни тука! Това сме то шестимата, избрани от цяла Атина, да участвуват в представлението за княжеската сватба.

КРОСНОТО:
Не така! Преди всичко, драги Питър, нарицаем още Клина, кажи за какво се третира в пиесата, а после ще прочетеш имената на актьорите. Ред трябва тука!

КЛИНА:
Добре. Пиесата се казва "Твърде плачевна комедия за кръвопролитната смърт на Пирам и Тизба".

КРОСНОТО:
Знам я — за пира в избата! Чудесна и много смешна пиеса! Сега, Клине, провери актьорите по списъка! Всички, строй се!

КЛИНА:
Който си чуе името, да се обади! Ник Кросното, тъкач!

КРОСНОТО:
Тук! Казвай ролята и минавай нататък!

КЛИНА:
Ти, Кросно, ще бъдеш Пирам.

КРОСНОТО:
Тиран? Съгласен!

КЛИНА:
Не тиран, а Пирам. Той е любовник, който най-изящно се убива впоследствие на любов.

КРОСНОТО:
Може! За такава роля трябва да се пуснат малко сълзи. Ако я играя аз, зрителите да си приготвят големи носни кърпи. Аз ще вдигна цяла буря от плачевности и съболезнования!... Макар че по ме бива за тиран. Хърколес например знаете как мога да го играя! Или някоя друга роля, но такава с меч и сеч, майки плачат, котки мячат!

"И с гръм и грак
гръмовний враг
в гробовний мрак
ще полети,
а светлий кон
на Апулон
от небосклон
ще заблести!"

Как ви се вижда? Силно, а? Сега раздай ролите на останалите. Това беше в стила на Хърколес, той е тиран и половина! Любовника говори по-съболезнователно.

КЛИНА:
Добре, добре!... Френсис Пискуна, кърпач на духала!

ПИСКУНА:
Тук!

КЛИНА:
Пискун, на теб, разбира се, ще дадем Тизба.

ПИСКУНА:
Какъв е тоя Тизб? Странстващ рицар?

КЛИНА:
Не Тизб, а Тизба! Това е дамата, в която Пирам трябва да се влюби.

ПИСКУНА:
Не, не искам да играя жена! Вече ми никне брада!

КЛИНА:
Няма значение. Ще играеш с маска и какъвто ти е гласецът, точно пасваш.

КРОСНОТО:
Щом може с маска, нека аз да играя и Тизба! Ще говоря с минимално тънък глас! Така: "Ах, Пираме, скъпи мой! Аз съм Тизба, твоята любима!"

КЛИНА:
Не, не! Ти ще играеш Пирам. А ти, Пискуне — Тизба.

КРОСНОТО:
Добре, продължавай!

КЛИНА:
Робин Комара!

КОМАРА
Тук!

КЛИНА:
Робин, ти ще играеш майката на Тизба. Том Носльото, медникар!

НОСЛЬО
Тук!

КЛИНА:
Носльо, ти ще си бащата на Пирам. Аз — бащата на Тизба. Талашко, столарят, ще бъде лъва. Готово! Това се казват добре разпределени роли!

ТАЛАШКО
А на лъва ролята много ли е? Ако я имаш, дай ми я, моля ти се! Аз малко бавно заучавам.

КЛИНА:
Ти ще импровизираш. Има само реване.

КРОСНОТО:
Нека тогава аз да играя и лъва! Ще ревна тъй, че всички ще се трогнат! Така че князът ще каже: "Браво! Бис! Лъвът още веднъж!"

КЛИНА:
Знаем те — ти ще изревеш така, че княгинята и дамите ще се разпискат. А това стига, за да ни избесят всички.

ВСИЧКИ:
Ще ни избесят не, ами оттатък! Всички до един!

КРОСНОТО:
Така е, ако някой от вас изкара акъла на дамите, те без акъл какво друго ще измислят! Но аз мога така да форсирам гласа си, че да ревукам като гургуличе-сукалче, да ревича тъничко като славейче!

КЛИНА:
Слушай, ти можеш да играеш само Пирам! Защото Пирам е истински красавец. Той е млад човек с рядка хубост, разбираш ли, винаги издокаран като за празник. И затова само ти можеш да го играеш. Друг няма кой!

КРОСНОТО:
Добре, взимам го! А каква брада да си сложа?

КЛИНА:
Каквато щеш.

КРОСНОТО:
Тогава ще си сложа сламеножълта или да бие на ръждивооранжево. Но може и да й пусна малко аленко. Или пък да бъде златиста, "а ла френска корона"!

КЛИНА:
Не! Само а ла — последното недей! Тази френска болест така коронясва човека, че ще трябва да играеш съвсем ощавен... Хайде, сега, майстори, на работа! Ето ви ролите. Моля ви настойчиво, убедително и учтиво да ги назубрите наизуст до утре вечер. Ще се срещнем в дворцовата гора на миля от града при лунна светлина: там ще репентираме, защото иначе, в града, ще се насъберат зяплювци и всичко ще се разчуе. Аз дотогава ще направя списък на реквазита.

КРОСНОТО:
Дадено! И в гората ще можем свободно да уточним всички действия и единични движения. На работа! Сбогом!

КЛИНА:
Среща при княжеския дъб! И да не ме излъжете!

КРОСНОТО:
Майка и баща! Рубиконят е яхнат! Жребецът е хвърлен!

ПЪК:
Малка фейо, де така?

ФЕЯ:
Над поля, ливади
планини, лъки,
над нивя, огради,
долини, реки,
хвъркам, лека и крилата
в надпреварване с луната.
На Титания съм ФЕЯ:
и съм длъжна подир нея
бързо в кръговете, дето
тя е бродила в полето,
да окича всеки лист
с обичка от бисер чист;
а игликите, които
са й войнство родовито
и под златните костюми
крият мехчета с парфюми,
чакат да им занеса
смес уханна от леса...
Казвах ли ти? Шум дочух!
Сбогом, безработен дух!
Виждам свойта господарка
зад стъблата да се мярка!

ПЪК:
Върви я отклони, да има мир,
че моят цар се готви тук за пир,
а ти го знаеш: Оберон е в бяс
за малкото индусче с кръв на княз,
което тя отвлече отдалече
и във одежди дворцови облече,
за да й служи като първи паж.
Той молил я е неведнъж и дваж
да му отстъпи смуглото дете,
защото е ревнив и му се ще
да бъде то във неговата свита,
из горското си царство като скита.
Титания не ще да чуе. Тя
го глези и обсипва със цветя
и зарад него двамата до днес
край извор, под звезди, в поле и лес,
се сблъскват със такава гневна реч,
че елфите отблизо и далеч
се гушат нито живи, ни умрели
в капачките от жълъдите зрели.

ФЕЯ:
Но кой си ти? Изглеждаш ми подобен
на оня нощен дух, на име Робин,
във чийто нрав е все да пакости.
Не ще се удивя, ако си ти
тоз, който друга работа си няма,
та пътника среднощен води в яма
и стряска с кикот селските моми,
когато са във плевнята сами,
пресича тъкмо кипналата бира
и маслото от млякото обира,
но който, ако някой назове го
"Хобгоблин" или "Пък", или към него
обърне се изобщо с дума блага,
добро донася и в труда помага.
Кажи, не си ли Пък?

ПЪК:
Пък кой го знай!
Да, аз съм този Пък и Опък май.
Среднощен бродник с мутра дяволита,
смешник от Обероновата свита,
аз цвиля като пъргава кобилка
към коня, който сито се кандилка;
на киселица печена взел вид,
в паницата с ошава чакам свит
и, щом я вдигне старата клюкарка,
в устата й аз — хоп! — като по мярка,
и течността облива й тогава
гердана сух, висящ като на крава;
а други път се случва, важна леля
когато строги размисли споделя,
за столче да ме вземе, а пък то
изплъзва й се под онуй место
и бумва тя със трясък на земята,
така че всичко живо се премята,
за хълбок се държи и се кикоти
във ниски тембри и пищящи ноти,
а домакинът вика, че у тях
не помнел досега подобен смях!...
Но идва моят цар! Това е той!

ОБЕРОН:
Аха, Титания! В несгоден час
те срещам, горделива ми съпруго!

ТИТАНИЯ:
Ха, Оберон!... Не ща със него аз
да имам общо ни легло, ни друго!

ОБЕРОН:
Стой, горделивке! Аз съм твоят мъж!

ТИТАНИЯ:
Ако е тъй, би трябвало и аз
жена да бъда твоя, но си спомням,
че ти напусна нашата държава
и, погнал стадото на Коридон,
по цели дни надува нежна свирка
за малката Филида. И защо
от Индия дошъл си? Не затуй ли,
че твоята скоклива амазонка
се жени за Тезей и ти, разнежен
от спомена за нейните ботушки,
възнамеряваш брачното им ложе
да осветиш за щастие и радост?

ОБЕРОН:
А, значи, тъй: дори не чувстваш срам
да ме упрекваш зарад Хиполита,
макар да знаеш сигурно, че зная
за явната ти връзка със Тезея!
Не ти ли го отне от Перигуна,
макар че той я бе опропастил,
и за кого той подло изостави
Аглая, Ариадна, Антиопа?

ТИТАНИЯ:
Измислици на глупавата ревност!
Откак започна истинското лято,
веднъж за танц не се събрахме ние —
ни в планината, ни на морски бряг,
ни сред ливади, ни в зелен шумак,
ни край обрасъл във тръстика извор,
без ти да се явиш и заглушиш
със крясъка си сладостните цеви
на ветровете. И какво се случи?
От яд, че бяха свирили напразно,
те всмукаха мъгли болестотворни
откъм морето и в пороен дъжд
ги ливнаха над сушата, така че
най-смешното поточе въз гордя се
и гръд изду над своето корито.
Напразно теглил бе хомота волът,
напразно пот проливал бе орачът.
Класът изгни, преди да му поникне
ергенският мустак. Кошари пусти
чернеят сред полето наводнено
и враните се тъпчат с чумав леш.
Игрището в общинската ливада
е цялото във кал. Нетъпкан бурен
е заглушил любовните пътечки.
Без топли дрехи смъртните треперят
и вечерите никой не оглася
със химни и молитви към луната.
Затуй Селена, под чиято власт
са течностите, гневно пребледняла,
тъй всичко е пропила с мокра влага,
че вредом пъплят ставните болежки.
Светът лудее. Скрежът беловлас
целува аленеещата пъпка,
а темето плешиво на леда
е увенчано, сякаш че за присмех,
от рози и ухания. Погледай:
четирите годишни времена
са разменили дрехите си, тъй че
по туй, с което всякое се кичи,
не може да реши светът объркан
кое кое е. И на всичко туй,
на таз безчетна челяд от злини
началото е в спора между нас,
родители сме нейни ти и аз!

ОБЕРОН:
Тогава не спори! Нима е длъжна
Титания да прави все напук
на своя Оберон? Какво ти искам?
Едно момче, което да ми стане
оръженосец.

ТИТАНИЯ:
Казала съм вече:
не ще го дам за цял вълшебен свят!
Бе моя жрица неговата майка
и често с нея бъбрехме си двете
във ароматните индийски нощи
и седнали на пясъка Нептунов,
отплаващите кораби броехме
и гледахме през смях платната бели,
от вятъра шавлив забременели,
кореми да издуват, да растат.
Тогава тя, с походката си плавна,
им подражаваше — понеже беше
понесла вече бъдния ми паж —
и плавайки по сушата, полека
се впускаше във път, за да се върне,
като че ли с товар от тежка стока,
със нещичко за хапване. Бе мила,
но смъртна! И плодът и я уби!
Аз от любов към нея го отгледах
и от любов към нея, знай, че няма
на теб или на друг да го отдам!

ОБЕРОН:
А докога ще бъдеш в таз гора?

ТИТАНИЯ:
О, ще изчакам сватбата докрая.
Ако желаеш да участваш мирно
в подлунните ни пиршества и танци —
добре дошъл! Ако ли не, върви си
и нека се избягваме взаимно!

ОБЕРОН:
Момчето дай ми и ще дойда с тебе!

ТИТАНИЯ:
За нищо на света! След мене, елфи,
че току-виж, се скараме до смърт!

ОБЕРОН:
На добър час! Но знай, че таз дъбрава
не ще напуснеш, без да си платила
за тежката обида!... Мили Пък,
ела и слушай! Помниш ли, когато
от камъка, издаден във морето,
веднъж дочухме двамата със тебе
сирена, яхнала делфин, да пее
с тъй чуден глас, че грубите талази
се бяха укротили мигновено
и лудо неподвижните звезди
валяха от кристалната си сфера,
за да я слушат по-отблизо?

ПЪК:
Помня.

ОБЕРОН:
В тоз миг съгледах Купидон да пърха,
неуловим за твоето око,
между луната и земята. Ето,
прицели се той в дивната весталка,
царуваща над запада обширен,
и дръпна толкоз силно тетивата,
като че ли решил бе да прониже
с една стрела сто хиляди сърца.
Но огненото острие угасна
в дъждовното кръжило на луната
и царствената жрица бавно мина,
неуязвена, девствено спокойна.
А где попадна изстрелът залутан?
Улучи цвете той. То беше бяло,
но пламна в миг. Момите го наричат
омайниче или "любов от скука".
Ти знаеш го. Лети, донес го тука!
Когато бъде капнат сок от него
на спящи клепки, щом се те открехнат,
събудилият се обиква туй,
което види първо. Хайде, тръгвай!
За срок ти давам времето, в което
Левиатанът би преплувал миля!

ПЪК:
С колан ще стегна земното кълбо
в четиресет минути!

ОБЕРОН:
С този цвят
Титания ще дебна. Щом заспи
в очите й от сока му ще впръсна.
А след това, каквото първо види —
огромен бик или космат глиган,
ужасен лъв или шебек нахален,
тя, пламнала от страст, ще го преследва.
Вълшебството аз после ще премахна
със друга билка, ала не преди
да ми отстъпи своето индусче...
Но някой иде! Виж ти, двойка смъртни!
Невидим сам, оттук ще ги подслушам.

ДЕМЕТРИЙ:
Не те обичам и не ме преследвай!
Къде е Хермия? Лизандър где е?
Тя мен уби, аз него ще убия!
Ти каза, че се крият в тез гори,
но вече ревността ме изгори!
Не виждам тука своята желана,
а теб, която виждам, не желая
и стига си се влачила след мен!

ЕЛЕНА:
Ти дърпаш ме, безжалостен магнит,
привличащ не желязо, а стомана,
защото преданото ми сърце
е като нея. Само престани
да ме влечеш към себе си и аз
веднага ще престана да те следвам!

ДЕМЕТРИЙ:
С какво влека те? С ласки? Със измами?
Нима не ти го казвам във лицето,
че не, не те обичам и не мога
да те обикна?

ЕЛЕНА:
Казваш го, Деметрий,
и затова аз двойно те обичам!
Като ловджийско куче съм ти вярна
и — като куче пак — след всеки удар
по-предано в нозете ти се галя!
Добре, прави със мен каквото щеш,
налагай ме, ругай ме, дръж ме гладна,
но дай ми незаслуженото право,
щастлива да те следвам по петите!
В сърцето ти и мястото на куче
е висша чест за мене, но кажи ми,
какво по-малко бих могла да искам?

ДЕМЕТРИЙ:
Какво ще искаш! Като те погледна,
и мигновено ставам зъл и мрачен!

ЕЛЕНА:
А аз, горката, ставам тъжна, бледна,
когато да те видя нямам начин!

ДЕМЕТРИЙ:
Но може би рискуваш да загубиш
ковчежето на своята невинност,
като, дошла след мен, го поверяваш
на случая, предлаган от нощта
и лошия съвет на пустошта?

ЕЛЕНА:
Защита ми е твойта добродетел!
Щом гледам те, светът навред е светъл,
как искаш да ти вярвам, че е нощ?
Ти цялото човечество за мен си,
как искаш да допусна, че съм в пустош,
когато си пред моите очи?

ДЕМЕТРИЙ:
Тогава ще се скрия в храсталака,
а ти стой тук сред зверовете хищни!

ЕЛЕНА:
Най-хищният от тях е по-добър
от тебе, о, Деметрий! Да, върви!
И нека всичко си смени местата:
да гони Дафне своя Аполон,
гугутката да литне след сокола,
сърната да преследва злия тигър —
безсмислена гонитба, във която
страхливостта е погнала със шпага
безстрашието, хукнало да бяга!

ДЕМЕТРИЙ:
Какво съм седнал да говоря с тебе!
Аз тръгвам и отново ти повтарям,
че тръгнеш ли след мене, тук, в гората,
ще си пострадаш!

ЕЛЕНА:
А нима не страдам
в града, в полето, в храма? О, Деметрий,
чрез мен ти целия ни пол обиждаш!
Защо ме принуждаваш да те гоня?
За да се браним, ние сме моми,
а не да ви обсаждаме сами!

Аз идвам с теб. В смъртта блаженство има,
щом идва от ръката нам любима!

ОБЕРОН:
Скръбта си, нимфо млада, успокой:
ще бягаш ти и ще те гони той!

А, ето те! Навреме идеш, Пък!
Къде е Купидоновият стрък?

ПЪК:
Постръкнах се и ето го!

ОБЕРОН:
Да, той е.
Знам горски кът, по-скрит от всички други,
цял в мащерка, иглики, теменуги,
над него царски навес е прострян
от повет, горска роза и бръшлян.
В туй тайно място, дето си отмята
глечосаната ризница змията
и често можеш да откриеш в нея
увито малко духче или фея,
нерядко подир танц и струнен звън
унася се Титания във сън.
Ще я издебна в тоя сън дълбок
и ще я пръсна с тайнствения сок,
така че, щом от него се събуди,
да я изпълнят хрумвания луди.
Вземи и ти от стръка. Двойка млада
току-що мина във сърдечна свада.
Тя люби го горещо, той я мрази.
Пръсни го и стори така, че тази,
която види първа, да е тя.
Пожарът, който нея сполетя
да пламне в него по-голям дори!
Побързай и младежа намери!
Ще го познаеш лесно сред стотина
по туй, че носи дрехи от Атина.
И до петлите тук да си отново!

ПЪК:
Ще бъде Обероновото слово!

ТИТАНИЯ:
Сега лек танц и песничка приспивна,
след туй в една третина от минута
да бъдете на работа отново:
едни да чистят розовите пъпки
от червеите в тях; със примки други
да ловят прилепи, за да си шием
от ципите им мантии; а трети
разрошения бухал да пропъдят,
че стига се е пулил и е хулил
прищевките ни странни. Хайде, пейте!
И после оставете ме да спя!

ПЪРВА ФЕЯ:
"Ежове, змии петнисти,
път да нямате оттук!
Гущери и слепи глисти
кът си изберете друг!"

ХОР
"Нани, нани, нани, на!
Славей пей сред тишина
и Титания красива
сред ухания заспива;
чарове, вълшебства грозни,
зли магии, черни козни
нямат върху нея мощ.
Спи, царице, лека нощ!"

ВТОРА ФЕЯ:
"Паяци, оси досадни,
да се махате завчас!
Охлюви и жаби гадни,
няма място тук за вас!"

ХОР
"Нани, нани, нани, на!..."

ОБЕРОН:
Щом откриеш мигли ти,
в теб любов да запламти
към когото и каквото
първо зърне ти окото!
Ако случи се пред теб
пъргав рис, бизон свиреп,
тигър, лъв, чакал, глиган —
той да бъде твой избран!
Събуди се, щом е близко
нещо грозно или низко!

ЛИЗАНДЪР:
Аз май загубих вярната пътека,
а ти, мой ангел, май се умори.
О, Хермия, какво ще кажеш, нека
отдъхнем тук до светлите зари!

ХЕРМИЯ:
Но подири си кът за сън тогава.
От този мъх легло за мене става.

ЛИЗАНДЪР:
Защо така, когато би могло
да сме една душа — едно легло?

ХЕРМИЯ:
Не, скъпи мой! Бъди разумен ти,
от мене по-далеч се отмести!

ЛИЗАНДЪР:
О, Хермия, ти грешно подразбра
във думите ми мисъл недобра.
"Една душа — едно легло" бе само
във смисъл, че понеже тъй голямо
е мойто чисто чувство, то аз мога
да легна тук без никаква тревога,
че спейки тъй — любима до любим —
и в недушевен смисъл ще преспим.

ХЕРМИЯ:
Умела игрословица това е,
ала макар със думи да играе,
Лизандър — знам — във мислите не мами,
и нека е проклета резкостта ми,
ако прозрял е в моите слова
и сянка от съмнение в това!
Но, скъпи мой, любими мой прекрасен,
стой по-далеч, макар и безопасен,
че момък нравствен и мома свенлива
да прекаляват с близостта не бива.
Спокойна нощ! До сетния ти ден
да свети в тебе любовта към мен!

ЛИЗАНДЪР:
До сетния ми ден, о, ангел мой!
И щом угасне тя, да дойде той!

Ляга встрани.

Дано ти прати сън с отмора сладка
най-нежният от всички изпращачи!

ХЕРМИЯ:
Дано пристигне част от тази пратка
до твоите усмихнати клепачи!

ПЪК:
Всякъде в гората бях,
ала нийде не съзрях
тоя, който ще опита
силата, в туй цвете скрита.
Тъмно. Тихо. Нито звук.
Но почакай! Ей го тук!
Той е! В дрехи от Атина!
Ха! Та, значи, ти отмина
влюбената в теб мома.
Я! И тя е тук! Сама!
Смелост нямала, горката,
да полегне до ръката
на безстрастния любим!
Нищо, ний ще му платим!

Тука црък! И тука црък!
Тез очи ще пръсне Пък,
тъй че, щом излезе вън
наемателят им — Сън,
през откритата врата
да се вмъкне любовта
и на него да попречи
в тях да се завърне вече.
Сбогом! Най-учтив поклон!
Имам среща с Оберон!

ЕЛЕНА:
Убий ме, но поспри! Аз губя сили!

ДЕМЕТРИЙ:
Като търчиш след мене десет мили!

ЕЛЕНА:
Във тъмното недей ме изоставя!

ДЕМЕТРИЙ:
Аз тъкмо туй се готвя да направя!

ЕЛЕНА:
Задъхах се от тоз напразен лов!
След всеки зов той става по-суров!
О, Хермия, с какво измиваш ти
тоз поглед свой, та толкоз той блести?
Със сълзи? Туй да беше твойта тайна,
аз бих била от тебе по-сияйна!
Не, аз съм грозна. Вече го разбрах.
Щом всеки звяр пред мен побягва в страх,
какво се чудя толкоз на това,
че и Деметрий ме търпи едва!
Кое лъжливо криво огледало
измамната надежда ми е дало,
че моя грозен лик ще изличи
на Хермия блестящите очи!
Но що е туй? Лизандър! На земята!
Убит? Ранен? Заспал? О, майко свята!
Лизандре, ако жив си, говори!

ЛИЗАНДЪР:
И ще се хвърля в огъня дори
за теб, Елена! Чудо съвършено,
в такава степен от петно лишено,
че виждам през прозирното ти тяло
сърцето бързо-бързо затуптяло!
Ах, тоз подлец Деметрий! Де е той?
О, име тъй добро за меча мой!

ЕЛЕНА:
Недей така, Лизандре! О, недей!
Не е подлец Деметрий, ни злодей.
Щом тебе твойта Хермия обича,
какво от туй, че той след нея тича?

ЛИЗАНДЪР:
Каква ти Хермия! Аз нея вече
не искам да я виждам отдалече!
Не Хермия — Елена любя аз!
Кой враната не би сменил завчас
за гълъбица! Разумът човешки,
докато още зрее, прави грешки,
но моят разум вече е съзрял
и разума на тоя свят прозрял,
посочва той на чувствата ми ясно
кое е грозно и кое — прекрасно.
Прекрасното е тука! То личи
във тези ослепителни очи,
разлистващи ми страници любов,
където всеки ред ще бъде нов,
така че увлекателната книга
до гроба ще ми стига и престига!

ЕЛЕНА:
Дали за присмех съм била родена!
Или за грях съм с него наградена?
Не стига ли, не стига ли това,
че досега две ласкави слова
не съм заслужила от своя скъп,
та нужно е сега на моя гръб
и ти да трупаш гаврите си зли?
Недей, Лизандре, че боли, боли!
Във рицарските правила нима
изисква се, злочестата мома,
от някого щом вече носи рана,
от другиго да бъде подиграна.

ЛИЗАНДЪР:
Не я съгледа! Спи! И слава богу!
Спи, Хермия! Дотегна ми ти много!
Тъй както, щом със сладки преядем,
за дълго не ги вкусваме съвсем,
или тъй както ересите разни,
напуснат ли ни, най са ни омразни,
така за тебе — ерес и пресита —
Лизандър вече няма да запита.
Решение щом взима, той е твърд:
Елена ще го има свой до смърт!

ХЕРМИЯ:
Лизандре! Помощ! Помощ! Извади
змията! Тук! Във моите гърди!
О, скъпи! Нещо страшно преживях!
Лизандре, виж ме — още тръпна в страх!
Но где си ти? Лизандре! Где си? Боже!
Лизандре! Де изчезнал е? Где може
да е отишъл? Обади се, мили!
Ах, губя от предчувствието сили!
Не, няма го! Не се обажда той!
Аз тръгвам да намеря, мили мой,
на таз гора във мрачната утроба
едно от двете: тебе или гроба!

КРОСНОТО:
Всички ли сме?

КЛИНА:
До един! А мястото е тъкмо за нашата репентиция. Тази полянка ще ни бъде вместо сцена, този глог ще ни е за гардероб. И ние ще представляваме точно както после пред княза.

КРОСНОТО:
Слушай, Клине!

КЛИНА:
Слушам, Кросно!

КРОСНОТО:
Има в тази комедия за Пирам и Тизба едни такива неща, дето няма да се харесат. Преди всичко Пирам се наръгва с меч. Това дамите не могат го изтрая. Прав ли съм?

НОСЛЬО
Прав си, дявол да те вземе! Много ще ги тиранизира!

КОМАРА
Като си помисля, май ще трябва да махнем самонаръгването!

КРОСНОТО:
Никакво махане! Знам как ще оправим работата! Трябва само да се напише един пролог и в него да се казва, че мечовете ни не са опасни и че Пирам умира на ужким. И за да повярват съвсем, да им се каже, че аз, Пирам, не съм Пирам, а Ник Кросното, тъкача. Това ще ги успокои абсолютно!

КЛИНА:
Ясно, ще поръчаме такъв пролог. Ще бъде в стихове от по осем и по шест срички.

КРОСНОТО:
Нека са си от по осем и осем. За две срички не сме!

НОСЛЬО
Ами лъвът? Ако се стреснат дамите от него?

КОМАРА
Ей, вярно! Мене ме е страх, пък не знам те!

КРОСНОТО:
Слушайте, майстори! Това трябва внимателно да се обмисли. Да вкараме един лъв между дамите, това е ужасно страхотно нещо, защото няма на света по-ужасно страхотилище от лъв, и то жив! Това трябва да се има на пред вид.

НОСЛЬО
Тогава още един Пролог да ги апострофира, че лъвът не е лъв.

КРОСНОТО:
Не, по-добре лъвът сам да им съобщи името си. Да си извади малко лицето изпод гривата и да им каже така например: "Госпожи..." или "Прекрасни госпожи, моля ви...", или "...бих желал да ви...", или "...разрешете ми да ви помоля да не се стряскате и да не треперите. Отговарям за живота ви със своя собствен. Аз не съм същински лъв — честна дума ви казвам! Ако съм лъв, човек да не съм — но аз съм човек като всички, само дето съм скрит." Така да им каже или нещо друго, но да се получи същият дефект. А най-добре ще е направо да им се изкаже, какво че той е Талашко, дето им рендосва масите.

КЛИНА:
Решено, така ще направим. Но има още две затруднения. Първото е как да направим луната да свети вътре, дето ще представляваме. Защото Пирам и Тизба — това го пише — се срещат на лунна светлина.

НОСЛЬО
А каква ще е луната вечерта на представлението?

КРОСНОТО:
Календар! Дайте календар! Я вижте в алманаха! Как е луната? Ще има ли луна?

КЛИНА:
Ще има!

КРОСНОТО:
Тогава е лесно. Ще отворим един от капаците на прозореца и ще имаме чудесна луна вътре.

КЛИНА:
А може и някой да излезе на сцената с наръч тръни и фенер и да осветли зрителите, че представлява лунно осветление. Но има и още едно препинание — не можем без стена. В пиесата се разправя, че Пирам и Тизба са си говорили през една зирка на стената.

НОСЛЬО
Ами да, как се вкарва стена в стая! Какво ще кажеш ти, Кросно?

КРОСНОТО:
Много просто! Един от нас ще представлява стена. Ще го намажем с глина или ще го варосаме, за да е ефикасно, че е стена. И ще си разпери пръстите ей така, че Пирам и Тизба да си шепнат през зирката.

КЛИНА:
Щом може така, всичко е наред. Хайде тогава, синове майчини, на работа! Вие сядайте и си повтаряйте ролите! Пираме, ти почваш. Като си изприказваш думите, ще влезеш в шубрака. Всеки да почва, щом чуе края на другия!

ПЪК:
Какви са тез кълчищни самоуци,
които вдигат смешната си врява
край ложето на мойта господарка?
Какво? Пиеса? Може да погледам,
а може даже да се включа в нея!

КЛИНА:
Пираме, имаш думата! Да се готви Тизба!

КРОСНОТО:
"О, моя Тизба, цвете арогантно,
аз любя те..."

КЛИНА:
"Ароматно, ароматно!"

КРОСНОТО:
"...цвете ароматно,
аз любя те в захлас и във екстаз!
Но чувам глас. Стой тук! След миг обратно
аз тук отново пак ще съм тоз час!"

ПЪК:
Такъв Пирам за пръв път чувам аз!

ПИСКУНА:
Да почвам ли?

КЛИНА:
А какво чакаш? Разбери, той е видял навън някакъв шум и отива да чуе кой е. След малко пак ще се върне.

ПИСКУНА:
"Пираме мой, не виждам те, уви!
По пурпур между лилиите пръв!
О, верни мой! Изящен, волеви,
прекрасен като кон от чиста кръв,
да, зная де е Ниновия дроб —
при него ще те чакам..."

КЛИНА:
Не "дроб", а "гроб", човече божи! И после, ти искаш да си издрънкаш всички реплики наведнъж. Това за гроба е чак след думите на Пирам.

Вика.

А ти, Пираме, като каже Пискуна "от чиста кръв", трябва да го засечеш веднага!

ПИСКУНА:
Аха!
"О, верни мой! Изящен, волеви,
прекрасен като кон от чиста кръв!"

КРОСНОТО:
"О, бих бил твой, ако бил бих такъв!"

КЛИНА:
Леле! Магия! Нечиста сила! Молете се, майстори! Помощ!

ПЪК:
Из трънища, шумаци и шубраци,
през пънища, гъстаци, храсталаци,
сега се повъртете в моя кръг,
додето разберете кой е Пък!
Оттук ще лавна и ще грухна там,
оттам ще цвилна, тук ще бухна плам —
коне, огньове, кучета, свини
ще пъкат с Пък от хиляди страни!

КРОСНОТО:
Защо избягаха от мен? Аха, знам ги аз — наговорили са се да ме уплашат.

НОСЛЬО
Какво ти е станало, Кросно? Какво виждам на раменете ти?

КРОСНОТО:
Магарешката си глава, това виждаш!

КЛИНА:
Кросно, да те пази бог! Някой те е метаформозирал!

КРОСНОТО:
Не могат ме излъга! Искат да ме изплашат, само че магаретата вече измряха. Няма да мръдна оттук, каквото и да правят! Ще се разхождам само, ето така, и ще си пея, та да разберат, че хич даже не ме е страх!

"Добро утро, черен кос,
черен кос, оранжев нос!
Пей за нас, бъди ни гост
със приятеля си дрозд!"

ТИТАНИЯ:
Чий глас от свръхнебесно потекло
събужда ме от цветното легло?

КРОСНОТО:
"Щиглецо, от своя лес
влез във нашия кафез!
Кукувичке, още днес
пъстро яйчице ни снес!"
Само че да не ми е изпила ума, та да я пусна! Един мъжки кукувиц веднъж се опита да снесе в моето гнездо, но аз...

ТИТАНИЯ:
Пей още, о, създание чаровно!
Гласът ти мелодичен ме омайва
подобно хармоничния ти образ.
А двете, във единство рядко слети,
ме карат да призная още тук,
че любя само теб и никой друг!

КРОСНОТО:
Мила госпожо, това, дето го говорите, не е твърде разумно. Вярно е, че разумът и любовта по наши дни са често скарани, и жалко, че не се намират добри съседи да ги помиряват. И все пак вашата любов няма основателни причини, доколкото ми се чини... Добре се получи, а!

ТИТАНИЯ:
О, колкото омаен си на вид,
дваж мъдър си и трижди духовит!

КРОСНОТО:
И това не е чак толкоз вярно, но ако можех да измъдря един начин, за да духна от този пущинак, нямаше да е зле!

ТИТАНИЯ:
Напразни мъки! Вън от таз гора,
любими, ти не можеш се добра,
защото да те имам аз копнея,
а аз не съм обикновена фея,
а господарка на страна, която
е вредом в цвят и всякога във лято.
Недей тъгува! Ако дойдеш с мен,
от елфи ти ще бъдеш ограден,
те перли ще ти дирят във морето
и песни ще ти свирят те, додето
не те приспят под сенчести листа;
а аз ще ти издухам тежестта,
така че да се носиш, дето щеш,
на сънищата с лекия летеж!
Да се явят веднага тука: Грахчо,
Прашинко, Паяжинко и Синапчо —
най-дребничките между всички други!

ГРАХЧО:
Тук!

ПРАШИНКО:
Тук!

ПАЯЖИНКО:
Тук!

СИНАПЧО:
Тук!

ВСИЧКИ:
На вашите услуги!

ТИТАНИЯ:
С любимия ми дръжте се учтиво,
подскачайте по пътя му игриво,
черпете го със праскови, смокини,
червено грозде и къпини сини,
и вижте от меда да облекчите
издутите торбички на пчелите
и ако някоя току-така
не си го дава, тлъстите крачка
й откъснете и ги запалете
със светещия червей, който лете
пълзи по листите; и нека с тез
безбройни факли тъмният ни лес
да светне в миг, красавецът ми щом
запъти се към горския си дом,
за да заспи, докато с ветрила
от пъстри пеперудени крила
отвявате вий лунните лъчи
от едрите му сънени очи!
Приветствувайте смъртния подред!

ГРАХЧО:
Привет!

ПРАШИНКО:
Привет!

ПАЯЖИНКО:
Привет!

СИНАПЧО:
Привет!

ВСИЧКИ:
Привет!

КРОСНОТО:
Съкровено съм ви признателен! Мога ли да узная как се назовава ваша милост?

ПАЯЖИНКО:
Паяжинко.

КРОСНОТО:
Много ще съм радостен да се запозная по-отблизо с вас. Ако си порежа пръста, ще побягна непременно до услугите ти. А вашето име, любезни господине?

ГРАХЧО:
Грахчо.

КРОСНОТО:
О, в такъв случай, моля ви да поздравите, с извинение, вашата майка, стринка Шушулка, и вашия баща, майстор Мустачко. Ще бъдем приятели с вас, надявам се. А как те казват тебе, драги господине?

СИНАПЧО:
Синапчо.

КРОСНОТО:
Че тъй кажете, бе, господин Синапчо! Аз добре познавам вашето дълготърпение. Страшният великан Бифтек, както си пада по горчицата, е погълнал досега сума ти членове на вашето семейство. Честна дума, неведнъж съм се просълзявал заради роднините ви. Пък и сега... Бих искал да се сближа с вас, господин Син... апчху!

ТИТАНИЯ:
Към моята беседка го водете!
Луната рони сълзи във нощта.
А щом тя плаче, плаче всяко цвете
по нечия отнета чистота.
Вървете със завързани уста!

ОБЕРОН:
Дали Титания е вече будна?
Бих искал да узная по какво
ще пламне във любов от първи поглед.
Но ето моя пратеник! Хей, Пък,
я разкажи сега какво се случи
във тази омагьосана гора!

ПЪК:
Царицата ни се увлече лудо
в едно — да го речем — природно чудо!
Тя още спеше своя сън дълбок
в листатия си приказен чертог,
когато изведнъж отде се взима
една тайфа от майстори шестима,
зарязали в града кой мех, кой чук,
една пиеса за да готвят тук,
понеже щели да зарадват с нея
тържествената сватба на Тезея.
Един Пирам — ама глупак такъв,
че даже между тях пак беше пръв! —
се шмугна в храста. Пък, видял това,
хоп! — слага му магарешка глава!
Добре, но Тизба реплика му дава
и той — с главата — връща се тогава,
и щом го зърват, също както ято
от черни гарги пръсва се, когато
съзре сокол, или над сухи драки
с криле изпляскват гъски жълтокраки,
щом пукотът барутен ги подплаши,
тъй пръсват се приятелите наши!
Наистина невиждана картина:
един реве, та чува се в Атина,
друг в тъмното препъва се о корен
и вече няма долен, няма горен
в камарата от ритащи крака,
и ужасът расте във тях така
за сметка на ума, че с тръни, с клони
гората те усещат как ги гони,
настига, къса дрехите по тях!
И тъй докато с тях си правех смях,
Титания, която спеше там,
събудена от нашия Пирам,
съгледа го и време без да губи —
това е, във магарето се влюби!

ОБЕРОН:
Дотук добре. А момъка жесток
напръска ли с магическия сок?

ПЪК:
Готово! Той заспал бе на тревата,
на две-три крачки само от момата,
така че щом пребори се с Морфея,
ще види като първо нещо нея!

ОБЕРОН:
Това е той. Но таз коя е тук?

ПЪК:
Не, туй е тя. Но момъкът е друг!

ДЕМЕТРИЙ:
Обсипвай своя враг с обиди груби,
не този, който пламенно те люби!

ХЕРМИЯ:
Обиди? И дори се подиграваш!
Проклятия ти само заслужаваш!
Ти, ти, о, аз те зная, си убил
в невинната му дрямка моя мил,
но почнал кръвнината, довърши я!
До глезен вече, влез в кръвта до шия,
убий и мене! Слънце и небе
не са тъй близки, както с мене бе
Лизандър, моя скъп! Как, той нима
оставил би ме спяща и сама?
По-скоро ще повярвам, че в земята
пробила се е дупка по средата
и сякаш през ухото на игла
луната да изскочи е могла
при антиподите, за да смути
на слънцето сияйните черти!
Не, ти си го убил! Това е ясно!
Като убиец гледаш ти ужасно!

ДЕМЕТРИЙ:
О, не! Ако ужасен съм на вид,
такъв съм аз, защото съм убит,
а ти, убийце, вместо да си черна,
блестиш пред мен като звезда вечерна!

ХЕРМИЯ:
Какво говоря с теб? Лизандър де е?
Но ти мълчиш! Човек ще полудее!
О, дай ми го, Деметрий! Имай жал!

ДЕМЕТРИЙ:
На хрътките си леша му бих дал!

ХЕРМИЯ:
Ти сам си хрът! А, значи е така?
Убил си го със тази тук ръка?
И как го умъртви? Дали поне
си гледал във очите му? О, не!
Пробол си го, додето той е спял!
Ах, змийски подвиг! Ти си в него цял!
Гадина подла! Скорпион! Влечуго!
Но не, животно аз не зная друго,
което свойта жертва да кълве
с езиче тъй разцепено на две!

ДЕМЕТРИЙ:
От теб не съм заслужил гняв такъв,
не съм пролял Лизандровата кръв
и май изобщо тя не е пролята...

ХЕРМИЯ:
О, говори за всичко на земята!
Нима е жив? Кажи! Защо мълчиш?

ДЕМЕТРИЙ:
Ще кажа, но с какво ще ми платиш?

ХЕРМИЯ:
С това, че няма да ме видиш вече!
Оставям те, ненавистни човече!
Дали ще срещна своя мил, не зная,
но с тебе сетна среща ми е тая!

ДЕМЕТРИЙ:
В такова настроение едва ли
тя моите въздишки ще пожали;
а мъката тежи с по-тежко бреме,
когато не й плаща дълго време
дълга си банкрутиралият сън.
Ако полегна тук, до този пън,
кой знае, току-виж, длъжникът мил
дошъл и първа вноска изплатил.

Ляга и заспива.

ОБЕРОН:
Какво си сторил, глупчо бързоног?
Кого си пръснал с тайнствения сок?
Наместо този вярно да залюби,
друг някой верността си ще загуби!

ПЪК:
Съдбата тъй е рекла: да се пада
единствен верен на лъжци хиляда!

ОБЕРОН:
Не се бави! След миг и половина
да си открил Елена от Атина!
Познаеш ли я по страните бледи,
изпити от въздишки сърцееди,
насам я отклони, а дотогаз
тогова пък ще омагьосам аз.

ПЪК:
Мълчи, хвърчи, политва твоя ПЪК:
като стрела от азиатски лък!

ОБЕРОН:
Пръсвам ти очите двете
с купидоновото цвете
тъй, че щом направя аз
да се мерне тука таз,
от която бягаш ти,
тя за теб да заблести
като чистото и мило
афродитино светило.
Ако то те обгори,
пак от него лек дири!

ПЪК:
Повелителю, ЕЛЕНА:
иде, но е придружена
от младежа, на когото
грешно пръснах сок в окото.
Да останем, ако щеш,
малко да се развлечеш
с лудите им диалози?
Боже господи, как този
уж разумен род човешки
цял е глупости и грешки!

ОБЕРОН:
Но шумът им е голям —
ще събудят оня там.

ПЪК:
И ще се боричкат двама
за една и съща дама —
колкото по-сложен кръг,
толкоз по се радва Пък!

ЛИЗАНДЪР:
Как мислиш, че говоря на шега!
Сълзите ми нима не виждаш ти?
Плачът на седмоцветната дъга
през моето ухажване трепти.
Повярвай му, щом носи то печата
на честността и истината свята!

ЕЛЕНА:
Тез клетви са за Хермия. Кажи
какво тегло за мен да имат те?
Две истини — туй значи две лъжи,
защото се убиват и двете.
Еднакво те са тежки на везната,
но сякаш теглиш вятъра с мъглата!

ЛИЗАНДЪР:
Да, клех й се, защото бях глупак!

ЕЛЕНА:
Оставяш я и същият си пак!

ЛИЗАНДЪР:
Деметрий люби Хермия, не теб!

ДЕМЕТРИЙ:
Елена! Цвете сред безводна степ!
Богиньо! Нимфо! Съвършенство! О!
Тоз бистър поглед, богове, с какво
да го сравня? Дали с кристал прозрачен?
Не, той пред него ще изглежда мрачен!
А тези зрели като вишни устни,
които казват: виж ни как сме вкусни!
А таз ръчица? О, алпийски сняг,
дано не ти направи с нея знак,
че пред снега на моята избрана
ти черен ще изглеждаш като врана!
Кога със дъх от моите уста
ще разтопя тоз връх от чистота!

ЕЛЕНА:
О, жал! О, срам! Това ли ви остава?
С Елена да си правите забава!
Да бяхте по-възпитани и мили,
над мен така не бихте се глумили!
Мъже да бяхте, както сте на вид,
не бихте обласкали с подбив скрит
една жена! И как не ви е срам!
За Хермия съперници сте, знам,
ала защо съперници сте вие
и в туй, кой пръв Елена ще надвие
със подигравки и — жесток палач —
ще я принуди да избухне в плач!
Не, хора с благородни дух и кръв
не биха слезли до позор такъв,
да дирят в тези женски сълзи тука
лекарство срещу мъжката си скука!

ЛИЗАНДЪР:
За теб, Деметрий, укор прав това е —
ти Хермия обичаш, туй се знае!
И ето, аз ти давам с две ръце
предимството си в нейното сърце,
а ти ми дай в сърцето на ЕЛЕНА:
частта любов, за теб определена!

ЕЛЕНА:
Задръжте си езика зад зъбите,
напразно своя въздух вий хабите,
подигравачи!

ДЕМЕТРИЙ:
Хермия ти дръж!...
Сърцето ми гостува й веднъж,
но виж, Елена, то пред твоя праг
като във къщи се завръща пак!

ЛИЗАНДЪР:
Елена, лъже те! Недей му вярва!

ДЕМЕТРИЙ:
Не, мойта вярност той със кал замярва
за туй, защото е неверен сам!...
Виж милата си! Ей я! Идва там!

ХЕРМИЯ:
Не виждам нищо, но в нощта каквото
окото губи, чува го ухото,
че тя в тъмница зрението праща,
но на слуха денгубите му плаща.
Лизандър е наблизо. Стигнах тук
по нишката на сладкия му звук.
Но той защо, защо от мене бяга?

ЛИЗАНДЪР:
Защото любовта му го налага.

ХЕРМИЯ:
Каква любов от мен ще го разделя?

ЛИЗАНДЪР:
Оназ, която с ласкава повеля
го тласка към вълшебната Елена,
пред чийто поглед звездната вселена,
завиждаща, престава да блести!
Защо ме следваш? Не разбра ли ти,
че си за мен съвсем непоносима?

ХЕРМИЯ:
Не е възможно! Той на смях ме взима!

ЕЛЕНА:
А ти пък мен! Разбрах ви: вие трима
подготвили сте реплики и думи
да действате във заговор срещу ми!
Приятелко-предателко! Как можеш,
подписала съюз военен с тях,
да им помагаш да се гаврят с мене?
О, Хермия! А сладостният спомен
за детството, за нежните ни тайни,
за часовете заедно, когато
ний времето корехме бързоного,
че бърза много да ни раздели?
Туй всичко е забравено, нали?
А помниш как във дворчето пред къщи,
поседнали на две възглавки същи,
бродирахме едно и също цвете
и в съща песен сливахме си двете
лица, очи, ръце и гласове —
прелели се в едно отделни две,
като речици две в една река,
като черешки две във обичка,
като полета две в една емблема,
венчани от единството на шлема!
Туй всичко ти уби и предпочете
да ме обиждаш в сговор със мъжете!
Не е приятелско! Не е девиче!
Не е и женско! Затова, момиче,
съдът на пола ни ще те вини
в предателство към всичките жени!

ХЕРМИЯ:
Не зная за какво ми се гневиш.
По-скоро ти се подиграваш с мене!

ЕЛЕНА:
Със тебе, аз? А кой тогава прати
Лизандър из гората да ме гони
със кошница похвали присмехулни?
Кой след това подучи тоя втори
от твоите безбройни ухажори —
теб, теб, Деметрий, който досега
не си ме и подритвал със нога! —
да ме нарича нимфа, божество,
сирена, дева и не знам какво?
Защо ще казва всичко туй на тази,
която, както е известно, мрази?
И за какво Лизандър, който храни —
известно е и туй — към тебе обич,
на мен ще седне да се обяснява?
Дали не става всичко туй със твойто
съгласие и може би подбуда?
Знам, аз не съм красива като тебе,
и знам, че необичана обичам,
но не към подбив, а към нежна ласка
би трябвало скръбта ми да те тласка!

ХЕРМИЯ:
Не те разбирам!

ЕЛЕНА:
Да, недоумявай,
въздишай жалостиво, преструвано,
а зад гърба ми смигайте си трима,
плезете се, правете ми рога!
Докрая издържана, таз шега
във хрониките може да остане!
О, ако бяхте малко по-човечни,
не бихте ме измъчвали така!
Но нищо! Аз сама съм си виновна
и знам сама лека на свойта мъка,
а той е лесен: смърт или разлъка!

ЛИЗАНДЪР:
Елено, чакай да ти обясня!
Любима! Нежна! Скъпа!

ЕЛЕНА:
Още нещо?

ХЕРМИЯ:
Не, моля те, не й се подигравай!

ДЕМЕТРИЙ:
Тя моли те, а аз ще те принудя!

ЛИЗАНДЪР:
Напразни са принуди и молби!
Елена, аз наистина те любя!
Живота си готов съм да загубя
в двубой със оня, който дръзне само
недоверчиво да повдигне рамо!

ДЕМЕТРИЙ:
Аз дръзвам, ето! Повече любов
във моето мълчание се крие,
отколкото във празната ти реч!

ЛИЗАНДЪР:
Ела! Това доказва се със меч!

ДЕМЕТРИЙ:
Готов съм!

ХЕРМИЯ:
О, Лизандре, не разбирам!

ЛИЗАНДЪР:
Махни се, негърко!

ДЕМЕТРИЙ:
Какъв смелчак!
Налиташ, но си смел не толкоз чак!
По-леко дърпай да не те изпусне!

ЛИЗАНДЪР:
Марш, дива котко! Махай се оттука!
Ах, репей лепкав! Ах ти, крива кука!

ХЕРМИЯ:
О, колко груб си с мен! Каква промяна,
любими мой!

ЛИЗАНДЪР:
Аз — твой любим, плашило?
Лекарство гадно! Чемер! Подло шило!

ХЕРМИЯ:
Преструваш се! Не мога да повярвам!

ЕЛЕНА:
Аз също, миличка!

ЛИЗАНДЪР:
Деметрий, чакай!
Държа на думата си!

ДЕМЕТРИЙ:
Да, държиш,
но те държи таз панделчица женска!

ЛИЗАНДЪР:
Не мога да се откача от нея!
Да я ударя? Нараня? Убия?
Омразна ми е, но нали жена е,
как бих могъл да и направя зло?

ХЕРМИЯ:
Какво по-зло от твоята омраза?
И после откъде е тя? Не съм ли
аз Хермия? Не си ли ти Лизандър?
Какво във мене се е променило?
До тази нощ обичаше ме още,
и в тази съща нощ ме изостави!
Защото ти — не мога да повярвам! —
о, богове, изглежда, си го сторил
не на шега?

ЛИЗАНДЪР:
А ти какво си мислиш?
И вече не желая да те виждам!
Това е! И недей се колеба,
недей допуска вътрешна борба,
не се съмнявай и не се надявай
и жертва на илюзии не ставай!
Повтарям ти го, за да те предпазя:
Елена любя, а пък тебе мразя!

ХЕРМИЯ:
Ах ти, лъжкиньо! Ах ти, листен червей!
Ти, крадло на любов, кога успя
сърцето му, промъкнала се нощем,
да отнесеш в полата си непрана?

ЕЛЕНА:
Ти нямаш, явно, ни природна скромност,
ни женски свян, ни сдържаност моминска!
От моите възпитани уста
опитваш грозни думи да изтръгнеш?
Не ще го бъде, лицемерна кукло!

ХЕРМИЯ:
А, "кукла", значи? Тъй и предполагах:
изтъкнала е ръста си пред моя!
Високия си, ненадминат ръст!
Е, и какво? С тоз ръст ли се издигна
в очите му, та има той сега
така високо мнение за тебе
и толкова презира мен, джуджето?
Е, колко дребна съм, де? Колко ниска?
Ти, шарен прът! Върлино панаирска!
Все пак не съм дотам, че с тези нокти
да не достигна твоите очи!

ЕЛЕНА:
Макар да се шегувате със мене,
аз моля ви, любезни господа,
поне да ме опазите от рани.
До днес не съм участвала във разпри
и нямам във надвикването опит.
Пазете ме от тази, аз ви моля,
защото съм момински боязлива.
Недейте мисли, че понеже тя
на ръст е дребничка, та аз ще мога
да се опазя!

ХЕРМИЯ:
Дребничка? А, пак!

ЕЛЕНА:
Не ме нападай, Хермия, а чуй:
обичах те и пазих твоите тайни
с едничко изключение за туй,
че на Деметрий — от любов към него —
издадох, че ще бягате с Лизандър.
Той тръгна подир вас, след него аз.
Ала защо го сторих? Оттогаз
той само ме ругае и заплашва,
че ще ме бие, рита, умъртвява!
Добре тогава. Тръгвам си. В Атина
сама ще се завърна с лудостта си.
Ще ви оставя, само ме пуснете!
Не виждате ли колко съм злочеста!

ХЕРМИЯ:
Че тръгвай си! Кой толкова те спира?

ЕЛЕНА:
Сърцето ми, което тук оставям.

ХЕРМИЯ:
С кого, с Лизандър?

ЕЛЕНА:
О, не, не — с Деметрий!

ЛИЗАНДЪР:
Не бой се, няма да ти стори зло!

ДЕМЕТРИЙ:
Разбира се, дори и с твоя помощ!

ЕЛЕНА:
О, ще го стори, само да рече!
В училище бе истинско зверче,
а и сега е злобна и свирепа,
макар да е донякъде порасла.

ХЕРМИЯ:
"Донякъде"! Това е трети път!
И тези кавалери го търпят!
Пуснете ме!

ЛИЗАНДЪР:
По-настрана, фъстъче!
Нищожество, пигмейче, недоносче,
по-настрана!

ДЕМЕТРИЙ:
Недей се престарава
пред тез, които твоите услуги
не са желали! Настрана се дръж
от моята любима! Ако само
намекнеш й за капчица любов,
ще се разкайваш!

ЛИЗАНДЪР:
Аз или пък ти?
Не ме задържа тази драка вече!
Последвай ме! Ще видим кой от нас
е с по-голямо право над Елена!

ДЕМЕТРИЙ:
Аз теб да следвам? Не, наравно само!
До скула — скула и до рамо — рамо!

ХЕРМИЯ:
Видя ли? Всичко туй е зарад теб!
Сега ще видиш кой е звяр свиреп!

ЕЛЕНА:
Но ако ти по мъжка си в ръцете,
то аз пък съм по-длъжка във нозете!

ХЕРМИЯ:
Какво да правя? Всичко се оплете!

ОБЕРОН:
Това е все от твоето нехайство,
а може би нарочно ти ги правиш
тез свои безобразия!

ПЪК:
Не, не!
Царю на сенките, не бе нарочно!
Поръчката ти аз изпълних точно.
Ти каза: момък в дрехи от Атина.
Отде да знам, че имало двамина.
И после, сам признай си: та нали
забавни са тез техни крамоли?

ОБЕРОН:
Забавни-незабавни, тук не стой!
Те вече дирят място за двубой.
Върви им попречи — нощта смрачи
и на небето звездните очи
покрий от небосклон до небосклон
с мъгла като катранен Ахерон,
и заблуди ги тъй във този мрак,
че да не може враг да срещне враг —
крещи оттук с лизандровски език,
ругай като Деметрий подир миг
и нека разминават се докле,
с крачка оловни, с ципести криле,
не плъзне по челата им сънят,
та вместо да се бият, да заспят.
Тогава ти минута улучи
и в младите Лизандрови очи
със помощта на туй вълшебно биле
стори света да стане, както бил е,
и те, с нов сок изплакнати от сока,
да тръгнат всеки в прежната посока!
А утре ще е всичко туй измама,
сънуван сън, от който помен няма,
и двете двойки весело назад
ще се завърнат в родния си град,
за да живеят дружно, без разлъка.
В туй време, от Титания без мъка
щом взема аз индийското момче,
ще я направя да не се влече
след този свой магарешки кумир —
и в царството ни ще настане мир.

ПЪК:
Да бързаме, царю, със тез неща,
че драконите черни на нощта
раздрали са на облаците сбора.
Виж, вече там звездата на Аврора
проблясва помежду им и съзрели
лъча й, бързат духовете бели
към гробищата, докато онези,
умрели вън от бога, без ковчези
във тинест яз, край прашен кръстопът,
отдавна вече с червеите спят —
защото съвестта им прокълната
сама им запрещава светлината
и ги осъжда да живеят в мрак
до свършека на свършеците чак!

ОБЕРОН:
И ний сме духове, но не от тез.
Като пазач във утринния лес,
аз бродя между ствол ите, додето
от източните двери на небето
войската на зарята не нахълта
карминена и кехлибарножълта,
за да покрие на Нептун царствата
с трептящата си люспеста позлата...
Но бързай! Трябва да привършим ние,
преди денят лика си да открие!

ПЪК:
В град и село, тук и там,
мамя малък и голям!
Глупав-умен, всички знам
да ги купя и продам!
Охо, единият пристига вече!

ЛИЗАНДЪР:
Деметрий, где си? Де се скри, герой?

ПЪК:
Аз чакам, пъзльо! И готов за бой!

ЛИЗАНДЪР:
Тогава идвам!

ПЪК:
Тясно ще е тук,
гласа ми следвай!

ДЕМЕТРИЙ:
Няма го! Ни звук!
Лизандре! Мухльо! Заешка душа!
Къде се сгуши? Май те достраша!

ПЪК:
От теб ли, пъзльо, който до звездите
крещиш за бой и биеш се в гърдите,
а криеш се, страхливец, вдън гори?
Не заслужаваш меча ми дори!
Ела, хлапе! Ела ми, самохвалко,
със пръчка да те понашаря малко!

ДЕМЕТРИЙ:
Където си, почакай ме тогаз!

ПЪК:
Тук няма място, следвай моя глас!

ЛИЗАНДЪР:
Подлецът! Само вика и обижда,
а никакъв и нийде се не вижда!
За малко го достигнах неведнъж,
но скриваше се, а пък уж е мъж!
Страхът му е, изглежда, бързокрак,
а мойта мъст е капнала от бяг!
Ще легна тук!

Побързай, сладък ден!
Нощта укри Деметрия от мен,
но ще плати той своята вина
при първата ти бледа светлина!

ПЪК:
Хо-хо, пъзливецо! Хо-хо, насам!

ДЕМЕТРИЙ:
Добре, да дойда. Но нали те знам —
когато съм далече, ме зовеш,
а дойда ли наблизо, хайде беж!
Сега къде си?

ПЪК:
Как не виждаш? Тука!

ДЕМЕТРИЙ:
Аз виждам, пак ще бъде несполука,
ала помни: при първите зари
ще ми платиш със лихвите дори!
Върви си!... А за мене би било
добре да поизмеря туй легло
с умората си. Идвай, сънен мрак!...
Лизандре, утре ще се срещнем пак!

ЕЛЕНА:
О, дълга нощ! О, страшно дълга нощ!
Минутите си бавни съкрати,
та утрото, като спокоен вожд,
да ми покаже градските врати!
Тук всички с мен се гаврят. И във скръб
аз връщам се обидена дома.
Ах, скрий ме, сън, приятелю мой скъп,
от мен самата в своята тъма!

ПЪК:
Трима тук лежат и спят.
Липсващата е на път.
Ей я! Блед й е ликът,
сякаш не от кръв и плът.
Този Купидон чаровен
е и тука пак виновен —
той горкичките момички
тъй ги подлудява всички!

ХЕРМИЯ:
Не, ни веднъж, не помня, ни веднъж
да съм вървяла тъй във глад и жад!
О, тяло, на умората издръж,
недей остава от духа назад!
Но не! Издрана, тежка от роса,
знам, няма да отида надалеч.
Ще легна тук. О, висши небеса,
пазете моя мил от чужди меч!

Ляга и заспива.

ПЪК:
Спи ми мой
млад герой!
С таз трева
едва-едва
щом те пръсна, ще измия
досегашната магия,
и след миг
оня лик,
който мил
за теб е бил,
втори път със сила нова
взора ти ще очарова
и, народа както учи,
всеки свойто ще получи:
мъжът — женичка,
дървото — птичка,
колата — кобила,
сеното — вила,
колибата — комин,
молитвата — амин.
Щом се туй със туй сбере,
всичко ще върви добре!

ТИТАНИЯ:
О, мой прекрасни, в цветното легло
на своята робиня разреши
да кичи туй издигнато чело
и милва тези клюмнали уши!

КРОСНОТО:
Къде е Грахчо?

ГРАХЧО:
Моля?

КРОСНОТО:
Уважаеми Грахчо, почешете ме, моля ви се, по тила. Къде е господин Паяжинко?

ПАЯЖИНКО:
Моля?

КРОСНОТО:
Господин Паяжинко, любезни ми месье Паяжинко, оплетете ми, моля ви се, онази червенокрака дива пчела, която е кацнала там на репея! Вземете й торбичката с мед и ми я донесете! Но не бързайте, драги, защото сляпата кучка слепи ги ражда. Хи-ха! Сиреч торбичката може да се пукне, а аз не искам да ви видя целия потънал в мед! А къде се дяна господин Синапчо?

СИНАПЧО:
Моля?

КРОСНОТО:
Добре, добре. Без толкова церемонии!

СИНАПЧО:
Как бих могъл да ви бъда полезен?

КРОСНОТО:
Като помогнеш на господин Паяжинко при чесане — то на тила ми. Би трябвало да ида на бръснар, защото, струва ми се, какво че лицето ми е чувствително обрасло. А пък аз съм едно такова деликатно магаре, че когато космите ме дразнят, почвам да се дръгна, с извинение за израза.

ТИТАНИЯ:
А музика не искаш ли, мой мили?

КРОСНОТО:
Виж, за музика — ще знаете — имам отлично ухо. Може! Нека изкарат там нещо с хлопка и звънци!

ТИТАНИЯ:
Не искаш ли да хапнеш, обич моя?

КРОСНОТО:
Че да хапна, защо не! Крина добър, сух овес например кой отказва! Или още по-добре — една хватка сено. Сладкото сенце няма равно на себе си!

ТИТАНИЯ:
Един от моите най-ловки елфи
от катеричите запаси може
да ти домъкне лешничета вкусни!

КРОСНОТО:
Ако ме питаш, бих предпочел шепа сушен грах. Само че сега по ме привлича спанака. Хи-ха! Искам да кажа, че усещам известно наклонение към спане. Нека всички тези ме оставят на мира!

ТИТАНИЯ:
Добре, пък аз ще те прегърна нежно.
Придворни, оставете ни сами!

Тъй повет и бръшлян в едно се сплитат
и дивата лоза тъй с бряста едър
венчава се, обвързвайки го страстно
с безбройните си пръстенчета вити.
О, как те любя! Как за теб копнея!

ОБЕРОН:
Ела и виж царицата ни, Робин!
От чара е духът й тъй заробен,
че вече почвам да я съжалявам.
Видях я преди час отвъд гората
за урода си дарове да дири,
и смъмрих я, че бе дошла дотам,
със цветове уханни да венчава
сплъстеното му дългоухо теме —
такъв позор, че капките роса
по техните венчета бяха сякаш
не бисери от източни морета,
а сълзи, със които те горките
оплакваха злочестата си участ.
Когато нагълчах я до насита
и чух я за пощада да ме моли,
поисках й индусчето. Веднага
тя прати своите феи да го вземат
и заведат във моите покои.
В отплата с таз тревица на Диана
аз погледа й ще освободя
от странната магарешка заблуда.
А ти, мой Пък, стори от тоз любовник
да падне дългоухата глава,
така че той, пробудил се със всички,
спокойно да се върне във Атина
и да си спомня тези случки нощни
като измислици на странен сън!
Но нека със Титания започнем.

Докосва клепките на Титания с вълшебната трева.

Както беше, пак бъди!
Виждай, както по-преди!
Нека в твоите гърди
разумът да победи!
Титанио, от сън се събуди!

ТИТАНИЯ:
Какъв безумен, чуден сън видях!
Мой Обероне, влюбила се бях...

ОБЕРОН:
Да, влюбила и до ушите, знам,
в ушите на това магаре там!

ТИТАНИЯ:
Но, значи?... Как възможно е това? Чудовище!
Понасям го едва!

ОБЕРОН:
Свали му, Робин, грозната глава!
И тихо там! Титания, викни
на елфите си, с песни и свирни
петимата тук спящи втори път
с упойка по-дълбока да приспят!

ТИТАНИЯ:
Свирете, елфи!

Тиха музика.

ПЪК:
С утрото от тоз калпак
да не ти остане знак
и отново да си пак
само късоух глупак!

ОБЕРОН:
По-силно, музикантите! Така!
Титания, подай сега ръка,
във чест на обичта ни подновена
да залюлеем люлката зЕЛЕНА:
на младите. А утре, моя фея,
среднощната венчавка на Тезея
ще украсим със танца си крилат
и одарим със тройна благодат,
че и за тез, потънали във сън,
венчален ще е утринният звън!

ПЪК:
Утрото, царю, пристига.
Чувам глас на чучулига!

ОБЕРОН:
Подир сенките на мрака
нека литнем, че ни чака
обиколка на земята
с бързината на луната!

ТИТАНИЯ:
Но, летейки, обясни ми:
как е станало, любими,
че заспала ме завари
с тези смъртни за другари?

ТЕЗЕЙ:
...И доведете горския пазач,
защото сме привършили обряда,
и в тази утрин розова желая
любимата ми да послуша лая
на моите кучета. Пазача, казах!
Пуснете ги във западния дол!
А с вас, царице, там, на оня връх,
да се качим, та по-добре да чуем
как лаенето кучешко се слива
със ека на клисурата звънлива!

ХИПОЛИТА:
Веднъж ме взеха Кадм и Херкулес
на остров Крит в един бездънен лес,
на лов за мечки с кучета от Спарта.
Наистина не знаех дотогава,
че куча хайка може да издава
тъй звънка глъч: гори, води, небе —
цял свят като че ли превърнат бе
в раздор съзвучен и във нежен грохот!

ТЕЗЕЙ:
От соя на спартанските копои
са именно и кучетата мои:
с висящи бърни, пясъчни на косъм,
с уши, обиращи росата утрин,
с крака извити и със бичи гуши.
Не прекомерно бързи може би,
но гласовити и с нагласа вярна
като камбанки от една звънарна.
Ни в Спарта, ни в Тесалия, ни в Крит,
не вярвам лай тъй звънък и открит
от зов ловджийски да е бил извикван
или приветстван от ловджийски рог!
Сама съдете впрочем... Охо-хо!
Кои са тези нимфи във тревата?

ЕГЕЙ
Това е дъщеря ми, господарю.
Тук спи Лизандър. А пък тук — Деметрий.
А тази е Елена, дъщерята
на стария Недар. Недоумявам,
какво ги е събрало във гората!

ТЕЗЕЙ:
Навярно са дошли по тъмно тук,
за да извършат майските обреди
ведно със нас. Но я кажи, Егее,
не трябваше ли дъщеря ти днеска
да съобщи каква съдба избира?

ЕГЕЙ
Да, днеска, княже.

ТЕЗЕЙ:
Да засвири рог!

Добрутро. Мина Валентиновден.
Защо едва сега на тези птички
дошло им е на ум гнезда да вият?

ЛИЗАНДЪР:
Пощада, княже!

ТЕЗЕЙ:
Нека станат всички!
Вий двама сте съперници. Кажете,
какво ви е сближило духовете,
та спят една до друга две омрази
и никоя не мисли да се пази?

ЛИЗАНДЪР:
Пресветли княже! Аз съм тъй объркан!
И още сънен, нищо не разбирам!
Но мога клетва за едно да дам:
че как съм се намерил тук не знам!
Бих казал само... да, тъй беше май че...
да си призная честно, ние двама
със Хермия сме тук, защото бяхме
побягнали със нея от Атина,
за да подирим място, дето няма
да ни заплашва нейният закон.

ЕГЕЙ
Достатъчно! Да, именно законът!
Законът, господарю, с пълна сила
да се приложи срещу тоз негодник!
Те щяха да ни окрадат, Деметрий,
те щяха да се изпарят, отнели
от теб оназ, която любиш, знам;
от мене — мойта власт да ти я дам!

ДЕМЕТРИЙ:
О, княже мой, Елена съобщи ми
за техните кроежи да избягат
и хукнах аз след тях, а тя след мен.
Ала не зная по какво вълшебство,
но явно по вълшебство, любовта ми
към Хермия се разтопи във миг
подобно сняг напролет и за нея
сега си спомням, както за играчка,
която съм желаел като малък.
А цялата ми обич, вяра, радост,
предмет на тез очи и тяхна сладост
е тя! Елена! Бяхме ний сгодени,
преди да видя Хермия. Замаян,
тогаз отблъснах любовта й, както
отблъсва здравата храна болник,
но днес отново, оздравял във миг,
добивам прежния си вкус към нея
и чувствам: тя ме прави да живея!

ТЕЗЕЙ:
Красиви влюбени, добра сполука
ви срещна с мен! Подробностите после.
Над твоето желание, Егее,
властта ми този път ще надделее:
ведно със нас ще съчетаем в храма
навеки тези двете с тези двама.
А тъй като напредна утринта,
лова за друго време ще отложим.
Обратно към Атина! Днеска там
ще бъде ден наистина голям!
Да тръгнем, Хиполита!

ДЕМЕТРИЙ:
Усещам всичко смътно и далечно,
като планински гребен, който чезне
сред облаци!

ХЕРМИЯ:
За мен пък всичко някак
се раздвоява, сякаш че го гледам
с очи несъгласува ни!

ЕЛЕНА:
А аз ПЪК:
намерила съм сякаш скъпоценност
и чувствам я и моя, и не моя!

ДЕМЕТРИЙ:
Дали сме будни? Още ми се струва,
че виждам сън! Кажете, преди малко
наистина ли тука беше Князът?

ЕЛЕНА:
Да, беше! С Хиполита!

ХЕРМИЯ:
И с баща ми!

ЛИЗАНДЪР:
И ни покани с тях да ни венчаят!

ДЕМЕТРИЙ:
И, значи, тез неща не са измама?
Тогава да ги следваме във храма —
и нека из обратните пътеки
подробно своя сън разкаже всеки!

КРОСНОТО:
Като ми дойде реда, извикайте ме! Аз почвам след "Пираме мой прекрасен". Хей! Клине! Пискуне, кърпачо на духала, къде духна? Носльо, медникарю! Хей, Комар! Господи, драснали са, докато съм спал! Ама пък каква фантазия сънувах! Какъв приятен кошмар! Ума да ти се вземе! Но да не съм магаре, да седна да го разказвам и тълкувам на всеки!... Сънувах, че съм... Не, просто не мога да го кажа!... Сънувах, че съм станал... Сънувах, че имам... Не, само някой смешник, от тези нацапаните в лицето и цапнатите в устата, може да изрече какво сънувах, че имам!... Човешко око не е чуло, ухо не е видяло, ръка не е вкусила, сърце не може да изкаже и език не може да си представи какво беше то! Ще кажа на Клина да напише по него балада, че да я вмъкнем в пиесата. Аз ще я изпея и ще я наречем "Сънят на Кросното", защото беше само сън, уви!... Ще я изпълня съвсем в края на пиесата, когато съм вече умрял, и ще покося голям успех!

КЛИНА:
Пратихте ли да питат у Кросното? Още ли не се е върнал?

КОМАРА
И помен няма от него. Казвам ви, духовете са го транспортирали в нещо.

ПИСКУНА:
Ако не се върне, пиесата ни отива по дявола! Право ли казвам?

КЛИНА:
Право не, ами право! В цяла Атина не можеш намери друг Пирам като него!

ПИСКУНА:
Защото от всички атински занаятчии той беше, ще знаете, най-остроумният!

КЛИНА:
А каква вънкашност, какъв глас! Казвам ви, в града всички го обичат; той беше просто общ прелюбодеец!

ПИСКУНА:
"Общ любимец" искаш да кажеш! "Прелюбодеец", опазил господ, е нещо лошо!

ТАЛАШКО
Майстори! Князът се върна от храма. Там освен него са се венчали още двама-трима господа. Ех, да ще да стане нашата пиеса, ще станем хора и ние!

ПИСКУНА:
Горкото Кросно! Загуби доживотна пенсия от по шест пенса дневно! Князът сто на сто неминуемо и фиктивно щеше да му ги изръси само ако го беше видял като Пирам. И щеше да си ги е заслужил. Шест пенса не му мърдаха!

КРОСНОТО:
Къде са тези гълъбчета, къде са ми приятел четата!

КЛИНА:
Кросно! Ник! О, рядък миг! О, чуден монумент!

КРОСНОТО:
Братлета, има да ви разправям чудеса! Но не ме питайте какви, защото да не съм честен атинянин, ако ви ги кажа! Ще ви ги разправя точ в точ!

КЛИНА:
Казвай, де! Какво чакаш?

КРОСНОТО:
Не, от мен ни дума! Мога да ви информирам само, че обядът на княза е завършил. Събирайте си костюмите, зашийте нови връзки на брадите и си нанижете нови панделки в обувките. И тръгвайте ежеминутно към двореца. Защото, с две думи, пиесата ни е приета! Тизба за всеки случай да си смени долните дрехи, а този, който ще играе лъва, да не си реже ноктите, за да може да ги показва от лапите си. И главно, достопочтени актьори, никой да не яде лук или чесън, защото трябва да имаме приятен дъх, та всички да кажат: каква приятна, дъховита комедия. И нито дума повече! Марш!

ХИПОЛИТА:
Но колко чудни работи разказва
таз влюбена младеж!

ТЕЗЕЙ:
По-чудни даже,
отколкото правдиви. Аз не вярвам
във приказки за феи и вълшебства.
На влюбения мозъка бълбука
като на лудия, в представи странни,
отхвърляни от трезвия ни разум.
Да, тези луди, влюбени, поети
са цели от приумици излети.
Един — това е лудият — измисля
страшилища, каквито няма в ада.
Побъркан също, влюбеният вижда
в грозницата си чара на Елена.
Поетът пък във трескав унес мята
очи между небето и земята
и щом фантазията му роди
каквато и да е, той в миг с перото
описва го така, че за четеца
превръща своето въздушно нищо
във нещо с местожителство и име!
Да, тъй въображението действа,
че щом човек е радостно настроен,
измисля си и нещо да го радва;
или, обратно, щом внуши си ужас,
превръща в мечка всеки тъмен храст.

ХИПОЛИТА:
Но тази нощ със всичките й случки,
и тази едновременна промяна
във чувствата на четирима души,
свидетелстват за свързаност, за нещо,
което на действителност прилича,
макар да е на вид невероятно!

ТЕЗЕЙ:
А, ето ги! И как излъчват радост!

Да, радост, млади хора! Нека тя
обсипва щедро дните ви с цветя!

ЛИЗАНДЪР:
И с вас, о, княже, тя да е безспир
в любовно ложе и на весел пир!

ТЕЗЕЙ:
Сега елате! В музика и танци
да съкратим със вас века тричасов,
делящ вечерята от оня миг,
във който спалните ще ни посрещнат!
Уредникът на празненствата, вярвам,
намислил ни е някаква забава.
Къде си, Филострате?

ФИЛОСТРАТ:
Тук съм, княже!

ТЕЗЕЙ:
Какво приготвил си ни тази вечер,
за да залъже времето лениво —
концерт, балет, забава, маскарад?

ФИЛОСТРАТ:
Това е днешната програма, княже.
Решете сам какво да се покаже!

Подава му лист хартия.

ТЕЗЕЙ:
"Войната със кентаврите — ще пее
скопец атински в съпровод на арфа".
Не, друго, друго! Туй ви го разказах
във чест на сродника ми Херкулес.
"Вакханките, разкъсващи ОрФЕЯ:
в пиянската си ярост". Старо нещо!
Играха го, когато се завръщах
от славното превземане на Тива.
"Оплакване на музите над гроба
на Знанието, най-скоропостижно
споминало се от хронична бедност".
Не, туй ще бъде нещо сатирично,
което за венчавка не подхожда!
"Голяма лаконично-дълга драма
за любовта на Тизба и Пирама —
трагичен фарс". Какво, не се ли лъжа?
Трагичен фарс? И лаконично-дълга?
Това прилича ми на парещ лед
или на огнен сняг. Не виждам в тази
безсмислица какъв е вложил смисъл
тоз, който тъй безстрашно я е писал!

ФИЛОСТРАТ:
Но тя наистина е лаконична,
защото има-няма десет думи,
ала и тези думи са й много,
така че с право я наричат дълга;
при туй трагична е, защото свършва
със смърт и кърви, но като я гледах,
аз весели сълзи пролях такива,
че жанра фарс и той ще й отива.

ТЕЗЕЙ:
И кой я изпълнява?

ФИЛОСТРАТ:
Прости хора,
занаятчии от града, които,
работейки за първи път с ума си,
измъчили са грубата си памет,
за да покажат своя труд пред вас.

ТЕЗЕЙ:
Добре, ще ги изслушаме.

ФИЛОСТРАТ:
О, не!
Не е за вас пиесата им, княже.
Аз виждал съм я. Тя не струва нищо.
Освен ако забавни ви се видят
нечуваните напъни и мъки,
които тези хора груборъки
ще вложат в непосилната задача
да ви зарадват.

ТЕЗЕЙ:
Трупата да влезе!

Не може нещо да е недобро,
когато е поднесено усърдно
от обичта и чувството за дълг.
Да седнат дамите!

ХИПОЛИТА:
Не бих желала
да видя простотата унизена,
а нейното старание — убито!

ТЕЗЕЙ:
И няма да ги видите!

ХИПОЛИТА:
Но как?
Разбрах, че няма нищо да излезе!

ТЕЗЕЙ:
И толкоз по-приятно ще ни бъде,
когато им благодарим за нищо.
Щом те грешат, забава ний ще дирим
в отгатване на репликата вярна
и що от туй, че слабо ще играят,
щом чувстваме, че силно се стараят!
При своите разходки из страната
навред от учени съм бивал срещан
с подготвени слова, ала когато
съглеждал съм ги, сред речта внезапно
да побледняват, да претупват бързо
ефекта, толкоз време доизглаждан,
и в края, без дори да ме приветстват,
да занемяват — вярвайте ми, скъпа, —
в туй млъкване привета съм им чувствал
и смутът им, роден от скромна почит,
по-близък ми е бивал до сърцето,
отколкото дърдоренето гладко
на техните по-бляскави събратя.
Привързаност аз диря по света
сред хората с привързани уста.

ФИЛОСТРАТ:
Пресветли княже, Прологът очаква
да му дадете знак.

ТЕЗЕЙ:
Добре, да влезе!

ПРОЛОГЪТ:
"Ако не ви допаднем, ще бъдем ний доволни
...старанието наше поне да ви хареса.
Макар че са ни чужди амбициите... болни,
желаем да сте всички докрай на таз пиеса.
Комедията наша е, вярвайте, такава,
че нищичко не струва... да вземете поука.
Но ние ще играем... за весела забава,
не щем да бъдем само... оръдия на скука.
Актьорите ви чакат, за да ви изнесат...
труда си твърде скромен за строгия ви съд."

ТЕЗЕЙ:
Не може да се каже, че този приятел поставя точно точките.

ЛИЗАНДЪР:
Препуска пролога си, като че е яхнал необязден жребец. И спира, където не трябва. Поуката, господарю, е, че не стига да говориш, а трябва и да знаеш какво говориш.

ХИПОЛИТА:
Наистина този актьор изсвири пролога си като дете, което си играе с флейта. Звук имаше, но музика — никаква.

ТЕЗЕЙ:
Да, речта му приличаше на заплетена верига. Звената й бяха цели, но не й се видяха ни краят, ни началото. Какво следва?

ПРОЛОГЪТ:
"О, публико прекрасна, бъди така учтива
за ролите да чуеш по два-три кратки реда
Пирам е тоя тука. Отвсякъде го бива.
А този пък е Тизба, отдето да се гледа.
Тоз тука е Стената. Затуй е цял във глина.
За Тизба и Пирама тя прави всичко трудно.
През неговата дупка си шепнат тез двамина,
което е възможно, макар и малко чудно.
А този с това куче, фенера и трънака
е Светлината лунна, явяваща се лично,
да може тази двойка под нея да се чака,
тъй както е във текста указано изрично.
А туй е Лъв ужасен, от който страх те хваща.
Когато Тизба тръгва, той бил на лов тъдява.
От него тя побягва, но си изпуска плаща
и той след туй дере го и с кърви опетнява.
Пирам тогаз пристига, съглежда плаща в кърви,
помисля си, какво, че тя станала е жъртва,
закалва се със меча и тъй загива първи,
защото Тизба още в момента не е мъртва,
а под една черница от звяра се е скрила,
но връща се, съглежда телото на Пирама
и меча му измъква и със страхотна сила
наръгва се тя също, та мъртви стават двама.
Но нека двете жертви, стена, луна и лъв
изпълнят тоя разказ, опръскан с толкоз кръв!"

ТЕЗЕЙ:
Питам се дали лъвът ще проговори.

ДЕМЕТРИЙ:
Нищо чудно, господарю, щом говорят толкоз магарета!

СТЕНАТА:
"Аз моля да повярват господата,
че вече не съм Носльо, а Стената,
и не каква да е, ами с пролука
със цел да могат тези двама тука
през мен да шепнат нежната си реч.
И затова съм в глина и киреч,
та да си каже всеки: — Ето, на,
в киреч е той и значи е стена. —
Ако не е киреча, кой ще знае,
че Носльо във пиесата стена е?
А с тоз отвор отляво и отдясно
аз шепота им ще пропускам ясно."

ТЕЗЕЙ:
Как ви се вижда? За една смес от вар и косми не е зле?

ДЕМЕТРИЙ:
Прав сте, господарю. Това е най-остроумната стена, с която съм се сблъсквал досега.

ТЕЗЕЙ:
Тихо! Пирам пристига.

ПИРАМ
"О, черна нощ, покрила с нощови
земята вред, освен където ден е!
О, нощ! Уви! Уви! О, нощ! Уви!
Май Тизба е забравила за мене!
И ти, Стена! И ти, Стена! Стена!
Която раздвояваш ни със нея!
Разкрий ми само дупчица една,
да мога да я малко лицезрея!

Стената разперва пръсти.

О, Зевс да бъде с тебе! Но какво?
От милата ми Тизба помен няма!
О, зид лъжлив от грубо вещество,
дано се провалиш в бездънна яма!"

ТЕЗЕЙ:
Мисля, че Стената, понеже е одушевена, би трябвало сега и тя да го наругае.

ПИРАМ
Не, господарю, нищо подобно! "Бездънна яма" е знак за Тизба. Щом я чуе, тя трябва да се появи и аз да я видя през зирката. Гледайте само как ще стане точно така. Ето я, иде!

ТИЗБА
"Стена, Стена, ти знаеш моя плач!
От моя мил откъсната защо съм?
Не ти ли топлих аз, о, зид-палач,
мазилката от хоросан и косъм?"

ПИРАМ
"Гласа й виждам! О, Стена, постой,
лицето й да чуя непорочно!"

ТИЗБА
"О, Зевсе мой, аз мисля, че е той!"

ПИРАМ
"Какво ще мислиш, като аз съм точно!
Подобно Лимонандър твой съм роб!"

ТИЗБА
"Като Хетера твоя съм до гроб!"

ПИРАМ
"Тъй верен като мен и толкоз мил
Цефал къмто Прокрида не е бил!"

ТИЗБА
"А с мойта верност към Кефал едва ли
би дръзнала Скарида да се хвали!"

ПИРАМ
"О, целуни ме, моя свръхжелана!"

ТИЗБА
"Не мога. Все целувам хоросана."

ПИРАМ
"На гроба Нинов ще те чакам аз!"

ТИЗБА
"Аз там ще съм, преди да мине час!"

СТЕНАТА:
"Стената вече свърши свойта роля.
Напускам аз, като за прошка моля."

ТЕЗЕЙ:
И ето че стената между двамата съседи падна.

ДЕМЕТРИЙ:
И пада и се да падне, като има такива дълги уши.

ТЕЗЕЙ:
И най-добрата пиеса е измислица, а и най-лошата се търпи, когато й помага въображението.

ХИПОЛИТА:
Но чие? На актьорите или на зрителите?

ТЕЗЕЙ:
На едните и на другите. Ако ние виждахме тези актьори такива, каквито се виждат сами, честна дума, щяха да се окажат велики майстори на сцената. Но ето два звяра пристигат.

ЛЪВЪТ
"О, нежни дами, скачащи със вик,
когато в ъгъла пробяга мишка,
дано не ви изплаши моят лик
и тази физиология кръвнишка.
Това съм аз, Талашко, а не лъв.
Аз само се представям за такъв,
и честна дума, ако бих бил лъв,
за кожата си бих треперил пръв."

ТЕЗЕЙ:
Бога ми, доста учтив и добродушен звяр.

ДЕМЕТРИЙ:
И как само се звери срещу нас!

ЛИЗАНДЪР:
Този лъв е смел просто като заек!

ТЕЗЕЙ:
И умен като гъсок!

ДЕМЕТРИЙ:
Любопитно е, господарю, кой надвива в него: заекът или гъсокът?

ТЕЗЕЙ:
Не се знае. Това е невиждан двубой. Но стига толкоз — нека чуем какво ще ни каже тази луна!

ЛУНАТА
"Фенерът, с който пръскам светлина,
представя тук двурогата луна.
Това е значи тя. А аз съм сам
човекът, който обитава там."

ТЕЗЕЙ:
Това вече надминава всичко. Щом е обитател на луната, би трябвало да влезе във фенера си.

ДЕМЕТРИЙ:
Страх го е, защото ще угаси свещта. Тя е вече към края си.

ХИПОЛИТА:
И моето търпение също. Дано тази Луна залезе по-скоро!

ТЕЗЕЙ:
Умът й е толкоз блед, че явно се готви да изчезне. Все пак учтивостта изисква да я изчакаме.

ЛИЗАНДЪР:
Продължавай, Луна!

ЛУНАТА
Искам да кажа само, че този фенер е луната, че аз съм човека на луната, че този трънак е моят трънак, а това куче — моето куче.

ДЕМЕТРИЙ:
И всичко това би трябвало да бъде вътре във фенера, защото се вижда на луната. Но тихо! Иде Тизба!

ТИЗБА
"Пред Ниновия гроб пристигнах тук.
Но где ли е Пирам? Не чувам звук?"

ЛЪВЪТ:
"Ау-у-у-у!"

Тизба избягва.

ДЕМЕТРИЙ:
Браво на лъва! Чудесен рев!

ТЕЗЕЙ:
Браво на Тизба! Прекрасен бяг!

ХИПОЛИТА:
Браво на Луната! Отличен лъч! Тя наистина светеше изящно.

ТЕЗЕЙ:
Браво още веднъж на Лъва! Майсторско дране!

ДЕМЕТРИЙ:
Сега ще дойде Пирам.

ЛИЗАНДЪР:
Щом лъвът се е скрил.

ПИРАМ
"Луна, към мене слънчев лъч прати!
О, как великолепно светиш ти!
Ще зърна аз при твоя чист светлик
едничкия на мойта Тизба лик!
Но стой, но стой!
О, боже мой!
Око не ме ли мами?
Пред мен лежащ
познат мен плащ
сковава в страх душа ми!
Опръскан с кръв
от лъвска стръв!
О, Тизбо! Нежно име!
Ти, съдбо зла,
ела, ела,
на мръвки направи ме!"

ТЕЗЕЙ:
Такова дълбоко отчаяние вследствие смъртта на близък човек може наистина да те опечали и не на шега!

ХИПОЛИТА:
Бога ми, и на мен ми домъчня!

ПИРАМ
"Защо създаваш лъвове, небе,
та лъв да умъртви във зверски яд
таз, дето е — не, не, таз, дето бе
свръхнедокоснат от поквара цвят!
Но млък, о, реч!
Ти, остър меч,
забий се, братко мили,
под лява гръд,
там, дето врат
пожизнените сили!
Така, така!
Със таз ръка!

Луна, стъмни небето!

В последен миг
млъкни, език!
Умирам след което!"

ДЕМЕТРИЙ:
И прав е. Този упорит език не го оставяше да умре.

ЛИЗАНДЪР:
Как няма да е упорит, като принадлежи на такова магаре. Слава богу, то е вече навирило петалата.

ТЕЗЕЙ:
Но един добър лекар би могъл да го спаси и накара да зареве отново.

ХИПОЛИТА:
Не разбирам само защо Луната се скри, преди Тизба да се върне и открие любимия си.

ТЕЗЕЙ:
Тя ще го открие при звездна светлина. Ето я. С нейните мъки ще завършат и нашите.

ХИПОЛИТА:
Тази Тизба, надявам се, ще съкрати нещата. За такъв Пирам надгробното слово не може да бъде прекомерно дълго.

ДЕМЕТРИЙ:
Не се знае, господарко. И двамата са си лика-прилика. Ако ги поставим на везни, прашинка би залюляла блюдата. Един Пирам — да те пази бог! — и една Тизба — опазил те господ!

ЛИЗАНДЪР:
Тя го забеляза с лъчезарните си очи.

ДЕМЕТРИЙ:
След което каза следното...

ТИЗБА
"Любов, ти спиш?
О, взор мой, виж!
На смърт това е знака!
Продумай! Ням!
Пробил се сам!
Студена пръст го чака!
Къде е тоз
твой вишнев нос,
сияещ сред простора?
къде — оназ
със цвят на праз
зеленина на взора?
О, парки три,
все пак добри
бъдете вий към мене!
Не искам аз
живот ни час,
щом моят мил студен е!
Тоз нож е наш
и може дваж
той роля да играе!
Пробожда се.
О, мой, Пирам,
не ще си сам!
Умирам и това е!"

Умира.

ТЕЗЕЙ:
Луната и Лъвът изглежда са оставени живи, за да погребат мъртвите.

ДЕМЕТРИЙ:
И Стената също.

ЛЪВЪТ
Не, господа. Стената между бащите им рухна. А сега, ако желаете, погледайте епилога или послушайте леконравен бергамски танц в изпълнение на двама от трупата ни.

ТЕЗЕЙ:
Не, за бога, без епилог! Вашата пиеса не се нуждае от молба за снизхождение. Главните актьори са мъртви и за да го проявим, би трябвало да снизходим в гроба им! Наистина ако този, който е написал пиесата, играеше Пирам и се беше обесил на жартиерата на Тизба, трагедията щеше да бъде още по-вълнуваща. Но и така тя е добра, а пък изпълнението беше буквално невиждано. Продължавайте значи с бергамския танц. Прескочете епилога.


Железният език отби дванайсет.
В леглата младите! Настава време
за феите и духовете. Чувствам,
че всеки час, отнет от тази нощ,
ще ни открадне час от утринта.
Таз малко недодялана пиеса
ни съкрати нощта. Приятен сън!
От утре според древните ни нрави
очакват ни две седмици забави.


ПЪК:
Полунощ е. В своя кът
всяка живинка се крие.
Само някъде вълкът
страшно по луната вие.
Само грозен лъвски звук
тук-таме раздира мрака,
но сломен от своя плуг,
хърка в хижата селяка.
В запустелия таван
кукумявка глухо вика
и за смъртния саван
с трепет мисли си болника.
Свети в мрака дънер сух,
час на мъртвите настава
и тълпят се дух до дух
по църковната морава.
Но туй час е и за нас,
леко войнство на Хеката,
и затуй съм пратен аз
тук с метличка във ръката.
Бягай, прах, от този дом!
Вън от него, мише племе!
Всяка стая светва, щом
Пък със нея се заеме!

ОБЕРОН:
Тлее огънят едвам.
Сетна искрица бе тая.
Духове, ту тук — ту там
мигайте от стая в стая,
тъй че да се вие вред
сватбеният ни балет!

ТИТАНИЯ:
Само че преди това
нека ноти и слова
да повтарят подир мен,
та в дома благословен
чак до първите лъчи
химнът брачен да звучи!

ОБЕРОН:
А сега из този дом
всяка фея, всеки гном
може волно да блуждае,
дето ще и дето знае.
Ние пък от балдахина
на хазяите двамина
ще обсипем брака нов
с благодат и благослов,
тъй че те — пък и онея
с тях делящи Хименея —
нивга да не се разделят
и безбройната им челяд
да блести от красота;
бенки, заешки уста,
костни болести да няма,
и родителите двама
дълго да живеят с тях
в кръг от песни и от смях.
Вий пък с полската роса,
дето прави чудеса,
поръсете тази къща,
тъй че сила всемогъща
в жилите й да кипи.
Но докато всичко спи,
тръгвайте! Добра сполука!
Сбор преди зората тука!

ПЪК:
Ако ние, сенки леки,
сме дотегнали на всеки,
помислете, че сте спали,
ний додето сме играли;
че били са тези сцени
с разни роли разменени,
само сънна бъркотия
в мозъчната ви кутия.
Да, така си помислете:
сън един, сънуван лете,
сън с отворени очи.
И ако не прозвучи
змийска свирка в тази зала
или някой за похвала
сбърка да изръкоплеска,
зарад този опит днеска,
с други опит по-търпим
ний ще ви се отплатим.
Обещавам ви го аз,
а кажете ми: от вас,
драги господа и дами,
кой е чувал Пък да мами?


КЕНТ:
Мислех, че кралят обича повече Олбанския княз, отколкото Корнуолеца.

ГЛОСТЪР:
Всички мислехме тъй. Но сега от това как е разделил кралството не личи кого от двамата цени повече — частите са така изравнени, че никой от тях не би предпочел дела на другия, ако внимателно претегли качествата им.

КЕНТ:
Този млад човек е навярно ваш син, милорд?

ГЛОСТЪР:
Малко съм отговорен за него. Толкоз пъти съм се червял от това, че вече челото ми е закалено.

КЕНТ:
Не можах да ви схвана, сър.

ГЛОСТЪР:
Затова пък майката на този приятел ме схвана, подхвана и наду корема тъй бързо, че се сдоби с хлапак за люлката, преди да се е сдобила със съпруг за леглото. Намирисва на грях, а?

КЕНТ:
Не мога да осъдя един грях, който има такова добро последствие.

ГЛОСТЪР:
Аз имам, сър, и законен син, около година по-голям, но той не е по-драг на сърцето ми. Наистина този разбойник се появи на света малко нахално, без никой да го е канил, но майка му си я биваше и правенето му беше приятно, тъй че сега трябва да го признавам, кучия му син! Едмънд, знаеш ли кой е този благородник?

ЕДМЪНД:
Не, господарю.

ГЛОСТЪР:
Това е граф Кент. Помни го като мой уважаван приятел.

ЕДМЪНД:
Покорен ваш слуга, милорд!

КЕНТ:
Харесвате ми. Ще гледам да ви опозная по-отблизо.

ЕДМЪНД:
Ще се старая да заслужа честта, сър.

ГЛОСТЪР:
Беше в чужбина девет години и скоро пак ще замине... Кралят иде!

ЛИР:
Ти, Глостър, посрещни кралете на
Бургундия и Франция!

ГЛОСТЪР:
Отивам,
Ваше Величество!

ЛИР:
Додето дойдат,
ний скритата си мисъл ще разбулим.
Подайте картата! И тъй, узнайте,
че ние разделихме свойто кралство
на три държави и сме взели твърдо
решение, от старите си плещи
деятелност и грижи да прехвърлим
върху по-млади, тъй че без товар
да се домъкнем до смъртта. Вам, княже
на Корнуол, и вам, Олбански княже,
любими мои зетьове, аз искам
да съобщя какво ще дам във зестра
на всяка дъщеря, за да избегнем
чрез днешна ясност утрешни раздори.
Бургундският и френският крале,
съперници за малката ми рожба,
отдавна чакат в двора ни и ние
сме длъжни отговор да им дадем.
Да чуем, мои дъщери — понеже
нам предстои да съблечем сега
от себе си богатство, кралска власт
и право над земи, — коя от вас
най-много ни обича, та да пръснем
там свойта щедрост, дето тя най-много
заслужена е! Гонерила моя,
ти, първа рожбо, първа говори!

ГОНЕРИЛА:
Обичам ви аз, сър, над туй, което
със слово се изказва! Вий за мен сте
по-драг от свобода, светлик, простор,
по-скъп от всичко ценно или рядко,
по-мил от цял живот във Божа милост!
Дете не е облъхвало баща си
със обич като мойта и пред нея
речта е бедна, говорът — безсилен!
Така обичам ви и тези думи
все пак не казват колко ви обичам!

КОРДЕЛИЯ:
А ти, Корделия, какво ще кажеш?
Обичай и мълчи!

ЛИР:
На всичко туй,
от тази тук черта, та чак до тази,
със сенчести гори, поля богати,
реки обилни, пасбища просторни,
те правим господарка! Нека бъде
на твойто с княза Олбани потомство
завинаги!... А второто ни чадо,
съпругата на Корнуол, Регана,
какво ще каже тя на своя татко?

РЕГАНА:
От същия метал съм аз, от който
изляна е сестра ми, и ценя се
наравно с нея. Нейните слова
изказват същината и на мойта
любов към вас, пропускайки, че аз
противница съм, сър, на всички други
най-тънки радости на сетивата
и щастие единствено изпитвам
в това да ви обичам, ваша милост!

КОРДЕЛИЯ:
Корделия, как бедна си пред тях!...
Но не, не е така, щом обичта си
усещаш по-богата от езика!

ЛИР:
На теб и на наследниците твои
от кралството си ние ще оставим
таз трета, по пространство, хубост, ценност
еднаква със оназ на Гонерила...
Сега да чуем тебе, наша радост,
последна по рождение, но не и
в сърцето бащино, зарад която
горещо спорят виното французко
и млякото бургундско! Ти какво
на татко си ще кажеш, за да вземеш
третина, по-разкошна от онези
на своите сестри? Кажи, да чуем!
Е?...

КОРДЕЛИЯ:
Нищо, господарю.

ЛИР:
Нищо?

КОРДЕЛИЯ:
Нищо.

ЛИР:
От нищо мъчно се добива нещо!
Отговори отново!

КОРДЕЛИЯ:
Горката аз! Не мога да издигна
сърце до устни!... Господарю мой,
обичам ви, дългът ми както иска,
не повече и не по-малко.

ЛИР:
Как?
Корделия, внимавай! Поправи се!
Със тези думи можеш да разбиеш
съдбата си!

КОРДЕЛИЯ:
Добри ми господарю,
живот, храна и обич аз от вас
получих и за тях ви се отплащам
със послушание, любов и почит.
Защо сестрите ми са се венчали,
щом казват, че обичат само вас?
Ако ме вземе някой, той ще вземе
и част от мойте обич, грижа, дълг.
Не бих могла — подобно на тях двете —
да встъпя в брак, за да обичам само
родителя си!

ЛИР:
Чувай, от сърце ли
го казваш туй?

КОРДЕЛИЯ:
Да, благи господарю.

ЛИР:
Да вярвам ли? Тъй млада и тъй хладна!

КОРДЕЛИЯ:
Тъй млада и тъй пряма, господарю!

ЛИР:
Добре тогава! Нека прямотата
ти бъде зестра! Чувай ме, кълна се
на слънцето в свещения светлик
във тайнствата нощни на Хеката,
във звездните влияния, които
ни раждат и убиват: аз от тебе
оттеглям бащинство, роднинство, близост
и обявявам те за чужденка
в това сърце, дордето то е живо!
От днес нататък варваринът скит
и оня, който своя глад засища
с плътта на рожбите си, ще ми бъдат
еднакво сродни, близки и любими
със тебе, моя някогашна дъще!

КЕНТ:
Мой скъпи господарю...

ЛИР:
Кент, мълчи!
Не се изпречквай сам пред яростта
на дракона! Любимка тя ми беше
и мислех своя отдих да закътам
във грижите й... Вън от моя поглед!
Във гроба си да не намеря мир,
ако сърце за нея не заключа!...
Повикайте французина!... Е? Чакам!...
Бургундецът, и той да дойде тук!
Вий, Олбани и Корнуол, разделете
и нейната третина помежду си,
а нея да я жени гордостта й,
която тя нарича откровеност!
Вас двамата обличаме от днеска
във своите могъщество и власт
със всичко придружаващо ги. Ние
у вас ще пребиваваме, поредно
гостувайки на всекиго по месец
със свита от сто рицари, чиято
издръжка ще е ваша; сан и титли
запазваме си, но от днес нататък
на вас, любими наши синове,
власт, доходи, върховно ръководство
принадлежат; във знак на всичко туй
короната ни вий си разделете
по равному!

КЕНТ:
Велики, горди Лир,
когото винаги съм уважавал
като свой крал, като наставник следвал,
като баща обичал, споменавал
като закрилник в своите молитви!...

ЛИР:
Лъкът е опнат — дръж се по-встрани!

КЕНТ:
Не се боя! Стрелата му пусни
и нека жадният й връх се впие
в сърцето ми! Не, Кент ще бъде груб,
щом Лир е луд! Какво си мислиш, старче?
Че верността ще замълчи от страх,
когато вижда как мощта се стапя
пред хитрото ласкателство? Не, Лир,
служителят е длъжен да е дързък,
когато господарят му лудее!
Задръж властта си и със трезва мисъл
възпри чудовищната си припряност!
В живота си кълна се, че от трите
не малката най-малко те обича —
сърцата на онез, чиито думи
не могат да кънтят, не са най-празни!

ЛИР:
Живота си залагаш, Кент! Мълчи!

КЕНТ:
Живота си залагал съм нерядко
срещу вразите ти и днес готов съм
за теб да го загубя, господарю!

ЛИР:
Пръждосвай се оттук!

КЕНТ:
Кралю, внимавай!
Не ме губи от погледа си, Лир!

ЛИР:
Кълна се в Аполона!...

КЕНТ:
В Аполона
и аз кълна се, че напразно ти
тревожиш боговете си!

ЛИР:
Изменник!
Бунтуващ се васал!

Хваща се за меча.

КОРНУОЛСКИЯТ КНЯЗ:
Кралю, недейте!

КЕНТ:
Убий си лекаря и вместо нему
плати на свойта болест! Ако ти
решението си назад не дръпнеш,
дорде туй гърло има глас, ще викам:
"Лир, зле постъпваш!"

ЛИР:
Слушай ме, крамолник!
Във името на клетвата си, слушай!
Задето искаше да ни накараш
да нарушим обета кралски — нещо,
което досега не е било —
и за това, че се изпречи дръзко
между присъдата ни и властта ни —
което в нас не могат изтърпя
ни сан, ни кръв — върховната ни власт
това ти определя за награда:
пет дни ти даваме да си приготвиш
закрила от житейските несгоди,
на шестия да си обърнал вече
омразния си гръб на нашто кралство,
защото от десетия нататък,
заварят ли те в него, ще си труп!
Пръждосвай се! И тази ми присъда
е неотменна, Зевс ми е свидетел!

КЕНТ:
Прощавай, Лир! Под твойта воля луда
в чужбина дом е, у дома — прокуда!
Към Корделия.
Ти имаш честен ум и реч открита —
дано небето ти дари защита!
Към Регана и Гонерила.
На вас дано пък нищо не попречи
с дела да потвърдите пищни речи!...
Князе, прощавайте! Граф Кент ще знай
да следва своя път и в чужди край!

ГЛОСТЪР:
Всевластни Лир, французкият владетел
и князът на Бургундия са тук!

ЛИР:
Бургундски княже, който тъй достойно
се състезавате със този крал
за дъщеря ни, питаме ви пръв:
с каква най-малка зестра сте съгласен
да я приемете?

БУРГУНДСКИЯТ КНЯЗ:
Кралю достойни,
делът й бе определен от вас —
аз повече не искам, вий по-малко
не ще предложите!

ЛИР:
Бургундски княже,
тъй скъпа беше нейната прибавка,
когато тя самата бе ни скъпа,
ала сега й падна стойността.
Погледайте я! Ако нещо в тази
измамна стока ви харесва много
или изобщо тя, богата само
със нашата досада, ви се види
подхождаща жена за ваша милост,
честита да ви е!

БУРГУНДСКИЯТ КНЯЗ:
Какво да кажа?

ЛИР:
Готов ли сте, тъй бедна откъм близки
и толкова заможна на недъзи,
дарена със проклятие за зестра
и със изгнание за благослов,
да я приемете?

БУРГУНДСКИЯТ КНЯЗ:
Кралю, простете,
при тез условия аз нямам избор.

ЛИР:
Тогава откажете се, защото
заклевам се във силите върховни,
това са й богатствата!... А вас,
кралю на Франция, обичам много,
за да поискам да ви свържа с нещо,
което мразя. Моля, отправете
сърдечния си път към цел по-висша
от таз окаяница, пред която
природата се дръпва в страх, че трябва
да я признае своя!

ФРЕНСКИЯТ КРАЛ:
Твърде странно!
Как същата, която бе до днес
предмет на вашта гордост, мек балсам
за старостта ви, най-добра, най-мила,
от себе си внезапно е свалила
наметката на тъй богата обич!
Грехът й трябва да е бил ужасен
или похвалите ви преди туй
неоснователни, но да повярвам
в едното или в другото, могъл бих
единствено с намесата на чудо!

КОРДЕЛИЯ:
Все пак аз моля кралската ви милост,
бидейки бедна в гладкото изкуство
едно да казвам, а да мисля друго...
защото аз каквото си го мисля
го правя, без да казвам... затова
аз моля ви да разясните тука,
че не порок, злодейство или низост,
позорен грях или безчестна крачка
са ме откъснали от любовта ви,
а туй, че нямам някои неща,
чиято бедност ме обогатява
като очи, които вечно просят,
или език, какъвто съм щастлива,
че липсва ми, макар че тази липса
направи ме нещастна!

ЛИР:
По-добре
родена да не беше, щом не знаеш
баща си да зарадваш по-добре!

ФРЕНСКИЯТ КРАЛ:
Нима е само туй? Природна свитост,
таяща в себе си онуй, което
се готви да направи?... Е, какво
ще кажете на дамата, мой драги
съпернико бургундски? Любовта
не е любов, щом смесена е с разни
съображения на нея чужди.
Желаете ли я? Самата тя
е цяло кралство!

БУРГУНДСКИЯТ КНЯЗ:
Царствени кралю,
дай туй, което сам преди предложи,
и твоята Корделия ще стане
княгиня на Бургундия!

ЛИР:
Без нищо!
Аз дадох клетва!

БУРГУНДСКИЯТ КНЯЗ:
Много съжалявам
но вашият баща е тъй студен,
че и женихът се охлажда в мен.

КОРДЕЛИЯ:
Да си върви по пътя към Бургундско
Щом цялата му обич е от сметки,
и аз не го желая!

ФРЕНСКИЯТ КРАЛ:
Корделия прекрасна, по-богата
за мен си в нищетата, по-желана,
когато си изгнана, и по-мила,
изпаднала в немилост! Теб за твойте
безценни добродетели аз взимам!
Законно вдигам туй, което други
са хвърлили! Към тебе — странно нещо —
презрението с хладните си хали
по-жарка почит в мойта гръд разпали!
Кралю, ти хвърли своето имане,
на Франция кралица то ще стане!
Тя наша е, не могат ни я взе
Бургундия и нейните князе!
Корделия, прости се с господата,
макар да имат камък във сърцата!
За болката аз радост ще ти дам —
ти губиш тук, за да спечелиш там!

ЛИР:
Харизвам ти я! Тя за нас умря!
Ний нямаме такава дъщеря!
Французино, където щеш води я,
презряна, бедна, без благословия!...
Ела, добри бургундецо!

ФРЕНСКИЯТ КРАЛ:
Сбогувай се със своите сестри!

КОРДЕЛИЯ:
Прощавайте, вий, таткови брилянти!
Корделия оставя ви със поглед,
избистрен от плача. Сестра съм ваша
и недостатъците ви не искам
със имената им да назова.
Внимателни бъдете към баща ни!
На вашите сърца сладкоречиви
го поверявам аз, макар да мисля,
че ако още бях за него мила,
гнездо по-топло бих му отредила!
Прощавайте!

ГОНЕРИЛА:
Не ни учи!

РЕГАНА:
Ти виж
на господаря си да угодиш,
че той те взе от милозливост само —
за свойто твърдоглавие голямо
ти заслужаваше съдба по друга
от тази тук, смекчена без заслуга!

КОРДЕЛИЯ:
Най-хитрата измама има срок,
в позор ще свърши скритият порок!
На добър час!

ФРЕНСКИЯТ КРАЛ:
Корделия, ела!

ГОНЕРИЛА:
Сестро, имам да ти кажа не малко неща, които засягат и двете ни най-пряко. Доколкото разбирам, баща ни заминава още днес.

РЕГАНА:
Точно така, и то с теб. Идния месец ще гостува у нас.

ГОНЕРИЛА:
Сама виждаш колко непостоянна е старостта му. Опитът, който досега сме натрупали, не е малък. Ето, той винаги е обичал най-много сестра ни, а сега съвсем ясно беше, че я прогони, без дори да размисли.

РЕГАНА:
Старческа болест. Но той никога не се е познавал добре.

ГОНЕРИЛА:
Да, припрян беше дори в най-здравите си и зрели години. А сега ще трябва да търпим от старостта му не само дълбоко вкоренилите се в характера му недостатъци, но и сприхавото своенравие, което носят болнавите и жлъчни години.

РЕГАНА:
Чакат ни внезапни избухвания като това изгонване на Кент.

ГОНЕРИЛА:
И любезности като сбогуването му с френския крал. Чуй съвета ми, трябва да действаме дружно. Ако баща ни при такова състояние на духа си продължи да ни налага своята воля, днешното прехвърляне на властта ще бъде обида за нас.

РЕГАНА:
Трябва да обмислим добре всичко това.

ГОНЕРИЛА:
Но и да действаме бързо, преди да е станало късно!

ЕДМЪНД:
Природо, ти си моята богиня —
на твоите закони аз ще служа!
Защо да трябва да се подчинявам
на злия обичай, да се оставям
на правната дребнавост да ме граби,
понеже съм се появил дванайсет
или петнайсет месеца по-късно
от брат си? Извънбрачен! Незаконен!
Неистински! Защо? Какво ми има?
Добре съм сложен, хубав, с остър ум
като плода на всяка честна майка!
Защо клеймят ни с думи като "долен",
"позорен", "низък"? Низък — този, който
във страстните грабежи на плътта
получил е по много буйна сила,
отколкото отива за цял полк
от хапльовци, заченати със мъка
помежду сън и яве, в уморено
и спарено легло? Добре тогава,
законни Едгар — твоите земи
ще станат мои! Нашият баща
обича своя незаконен Едмънд
като законния си... Ха! "Законен" —
красива дума! Но помни, законни,
че ако планът с туй писмо сполучи,
то Едмънд, незаконният, ще стъпи
на шията ти! Чувствам как раста!
Потръгва ми, усещам го! Природо,
подкрепяй незаконните си рожби!

ГЛОСТЪР:
Французинът обиден! Кент изгнан!
Самият крал заминал посред нощ,
разменяйки корона за издръжка!
И всичко тъй набързо!... Едмънд! Казвай!
Какви са новините?

ЕДМЪНД:
Никакви, ваша милост.

ГЛОСТЪР:
Защо се опитваш да скриеш това писмо?

ЕДМЪНД:
Наистина не знам никакви новини, милорд.

ГЛОСТЪР:
Какво четеше те питам!

ЕДМЪНД:
Нищо, милорд.

ГЛОСТЪР:
Нищо? Защо тогава побърза да го мушнеш в джоба си? Когато нещо е нищо, няма защо да се крие. Дай, дай да видим! Ако е нищо, няма да ми трябват очилата.

ЕДМЪНД:
Моля ви да ме извините, сър! Писмото е от брат ми. Не съм го още дочел, но докъдето стигнах, струва ми се, че не е за вашите очи.

ГЛОСТЪР:
Давай писмото, господине!

ЕДМЪНД:
И да ви го дам, и да се откажа — все ще ви разгневя. Доколкото разбрах, съдържанието му е осъдително.

ГЛОСТЪР:
Давай, давай!

ЕДМЪНД:
За чест на брат си вярвам, че той го е написал само за да изпита моята добродетелност.

ГЛОСТЪР:
"Това осветено от законите уважение към годините ни отравя най-хубавото време, като ни държи далеч от богатствата ни до деня, в който вече старостта ни няма да знае какво да прави с тях. Почва да ми тежи като безсмислено робство това подчинение на една старческа власт, която ни яха не защото е силна, а защото я търпим. Обади ми се, да поговорим по-надълго за това. Ако можеше баща ми да заспи и да трябваше аз да го събуждам, ти щеше да се радваш завинаги на половината от доходите му и да се ползваш до гроб от обичта на своя брат.
Едгар"
Хм! Заговор! "... да заспи и да трябваше аз да го събуждам..." Едгар, син ми, да има ръка да напише такова нещо? Сърце и ум да го помисли?... Кога го получи? Кой ти го донесе?

ЕДМЪНД:
Никой, милорд. Там е хитростта! Намерих го на пода в стаята си, подхвърлено през прозореца.

ГЛОСТЪР:
А почеркът на брат ти ли е?

ЕДМЪНД:
Ако писмото беше за нещо добро, милорд, щях да се закълна, че е неговият; но при такова съдържание бих се радвал да не е.

ГЛОСТЪР:
Неговият е!

ЕДМЪНД:
Ръката му го е писала, милорд, но сърцето му, надявам се, не е участвало.

ГЛОСТЪР:
Друг път да ти е подмятал нещо по този въпрос?

ЕДМЪНД:
Никога, милорд, но често съм го чувал да поддържа, че когато децата станат пълнолетни, а родителите им почнат да стареят, с доходите трябвало да се разпорежда синът, а бащата — да бъдел под негова опека.

ГЛОСТЪР:
Ах, негодникът му с негодник! Същото, което застъпва и в писмото си! Отвратителен негодник! Мръсен, гнъсен, омразен негодник! Противоестествен мерзавец! Върви, момко, върви и ми го докарай тук! Ще кажа да го задържат! Мръсен негодяй! Знаеш ли го къде е?

ЕДМЪНД:
Не знам, милорд. Но, вярвайте ми, ще постъпите добре, ако благоволите да отложите избухването на гнева си срещу брат ми, докато не получите сигурно потвърждение за недобрите му помисли, защото, ако незаслужено го накажете, това ще хвърли петно върху честта ви и ще подрони съвсем чувството му за дълг към вас. Залагам живота си, че това писмо е написано не с лоши намерения, а за проверка на моята честност!

ГЛОСТЪР:
Тъй ли мислиш?

ЕДМЪНД:
Ако ваша милост смята за уместно, аз ще ви настаня там, откъдето ще можете да чуете разговора ни по този въпрос и да узнаете истината със собствените си уши. Това би могло да стане още тази вечер.

ГЛОСТЪР:
Не може да бъде такова чудовище!

ЕДМЪНД:
И не е, бъдете сигурен!

ГЛОСТЪР:
За баща си, който тъй нежно и силно го обича! Земя и небе! Едмънд, бръкни в него! Обърни му душата наопаки, моля те! Действай, както намериш за добре! Титлата ти давам за истината!

ЕДМЪНД:
Веднага ще го потърся, сър. Всички средства ще хвърля, за да изпълня задачата си, и ще ви съобщя за стореното.

ГЛОСТЪР:
Тези затъмнения на слънцето и на луната напоследък не ни предвещават нищо добро! Както и да умуват върху тях природните науки, природата ни страда от зловредните им влияния. Любовта се охлажда, дружбата слабее, братя се смразяват. В градовете — бунтове, по селата — раздори, в дворците — предателства. Ето, и връзката между баща и син разкъсана! Този мой негодник изпълнява предсказанието "чедо против баща". Кралят ни се отклони от природния закон — и това е казано! "Баща против чедо." Свърши се доброто ни време: интриги, двуличия, измени и всякакви гибелни безредици ще ни преследват по петите до гроба. Проникни му в душата, Едмънд! Ти няма да загубиш от това! Само предпазливо! И благородният, откровеният Кент — в изгнание! А каква му е вината? Че е честен! Странно!

ЕДМЪНД:
Ей го върха на човешката глупост: когато нещо ни върви накриво — най-често поради крайностите на собствената ни природа, — да стоварваме винаги вината за нещастията си върху слънцето, луната и звездите. Като че сме нехранимайковци по календарна необходимост; глупаци вследствие на небесна принуда; мошеници, крадци и мерзавци благодарение на астрални надмощия; лъжци, пияници и прелюбодейци в резултат на планетни влияния; и изобщо измет от всякакъв вид поради неудържими тласъци свише! Какво по-славно оправдание за всеки женкар от това да припише пърчовския си нагон на някоя звезда! Баща ми се е съешил с майка ми под опашката на Дракона и аз съм врекнал под Голямата мечка, та затова съм сега грубиян и тичам по курви! По дявола, щях да съм този, който съм, дори и най-невинната звездица да беше мигнала, когато майка и татко са майсторили незаконния си изтърсак!
Ей го и моя човек, тъкмо навреме, като развръзка в древна комедия! Ролята ми е на ужасен меланхолик, въздишащ като някой смахнат Том, пуснат от Бедламската лудница. О, тези затъмнения ни вещаят страшни ежби!

Тананика.
Фа, сол, ла, ми.

ЕДГАР:
Какво има, братко Едмънд? Защо си се замислил тъй дълбоко?

ЕДМЪНД:
Мисля, братко, върху едно предсказание, което прочетох вчера. За последствията от затъмненията.

ЕДГАР:
Нима се занимаваш с тези неща?

ЕДМЪНД:
За жалост нещастията, за които то говори, се сбъдват! Противоестествени раздори между деца и родители, мор, оскъдица, изстиване на стари приятелства, междуособици в страната, заплахи и проклятия срещу крал и благородници, безпричинни подозрения, разбягване на привърженици, брачни нарушения и какво ли не още!

ЕДГАР:
Че откога си се пристрастил към астрологията?

ЕДМЪНД:
А ти откога не си се виждал с баща ни?

ЕДГАР:
От снощи.

ЕДМЪНД:
Снощи разговаряхте ли?

ЕДГАР:
Цели два часа.

ЕДМЪНД:
А дружески ли се разделихте? Не забеляза ли някакво недоволство в думите или в държанието му?

ЕДГАР:
Не, защо?

ЕДМЪНД:
Припомни си с какво може да си го засегнал и много те моля, избягвай да му се мяркаш пред очите, докато времето поохлади гнева му! Сега и да чуе, че си тежко пострадал, пак няма да му мине — така е разярен срещу теб!

ЕДГАР:
Някой подлец ме е оклеветил!

ЕДМЪНД:
И аз от това се боя! Моля те, бъди много предпазлив с него, додето яростта му се уталожи! Иди в стаята ми и стой там, докато не направя тъй, че да чуеш какво баща ни говори за теб. Моля те, върви! Ето ти ключа. И ако трябва да излизаш — само въоръжен!

ЕДГАР:
Въоръжен?

ЕДМЪНД:
Братко, съветвам те за твое добро: не излизай ни за миг без оръжие! Подлец да съм, ако срещу тебе не се готви нещо! Разказах ти какво съм видял и чул само в общи думи. Ти не можеш си представи истинския ужас на нещата! Моля те, побързай!

ЕДГАР:
Но да ми се обадиш скоро!

ЕДМЪНД:
Бъди спокоен, само за теб мисля!
Един наивен татко и един
великодушен брат, незащитен
от чуждо зло, защото сам е чужд
за злобна мисъл — две чудесни жертви
за моя план! Той вече се избистря!
Умът ще ми издействува наследство,
а цел такава не подбира средство!

ГОНЕРИЛА:
И, казвате, баща ми е ударил
придворния ми за това, че той
му бил сгълчал смешника?

ОСВАЛД:
Да, госпожо.

ГОНЕРИЛА:
Той вече ми досажда ден и нощ!
Не мине час и ще измисли нещо,
което предизвиква дрязги в двора!
Аз няма повече да го търпя!
Той вдига шум за всяка дреболия,
а рицарите му в последно време
са станали нахални! Щом се върне
от лов сега, кажете му, че съм
неразположена! И нека бъде
обслужван по през пръсти. Аз поемам
защитата ви.

ОСВАЛД:
Туй е той, госпожо!

ГОНЕРИЛА:
Срещнете го с нехайно морен вид,
пък нека се оплаче! Ще му кажа,
щом тук прислугата не му харесва,
да иде при сестра ми, със която
сме се сговорили да не търпим
прищевките му. Изкуфял дъртак,
опитващ се да упражнява още
властта, която е раздал! Кълна се,
тез старци вдетиняват се и трябва
като децата да се мъмрят строго,
когато почнат да лудуват много!
Помнете какво казах!

ОСВАЛД:
Да, госпожо!

ГОНЕРИЛА:
Със свитата му — също по-студено!
Последствията да не ви смущават.
Кажете го на свойте! Имам нужда
от повод да му кажа две-три думи.
Ще пиша на сестра си, и тя също
да действа тъй. Сложете за обяд!

КЕНТ:
Сега да бих могъл да взема в заем
и чужди глас, навярно бих успял
в добрия замисъл, заради който
смених вида си! О, изгнани Кент,
ако на служба те приемат там,
отдето бе изпъден, може би
ще види господарят ти, че има
прислуга вярна и неуморима!

ЛИР:
И да слагат обяда веднага! Не ща да чакам нито миг!
Какво има? Ти какъв си?

КЕНТ:
Човек, сър.

ЛИР:
Какъв по занятие? Какво търсиш тук?

КЕНТ:
Занятието ми е, сър, да съм, какъвто изглеждам; да служа вярно, на който ми вярва; да обичам, който е честен; да говоря, с който е скъп на думи, да се боя от Страшния съд, да се бия, като няма как; и да избирам мръвката пред рибата.

ЛИР:
Що за човек си?

КЕНТ:
Човек, сър, с искрено сърце и беден като краля ни.

ЛИР:
Ако си беден за поданик, колкото той е беден за крал, значи, си пълен голтак. Какво искаш?

КЕНТ:
Служба.

ЛИР:
Кому искаш да служиш?

КЕНТ:
На вас.

ЛИР:
Знаеш ли кой съм, приятелю?

КЕНТ:
Не, сър, но вий имате нещо, зарад което ми се ще да ви викам "господарю".

ЛИР:
Какво е то?

КЕНТ:
Царственост.

ЛИР:
А какво умееш да вършиш?

КЕНТ:
Умея да пазя честни тайни, да яздя, да тичам; да разваля с лошо казване добра смешка; и да предам със смели думи едно твърдо послание. Което може всеки друг, и ние го можем, а най-доброто ни е усърдието.

ЛИР:
На колко си години?

КЕНТ:
Не тъй млад, че момите за гласа да обичам; не тъй стар, че за всяка, дето дава, да тичам. Годинки носим четирсе и осем.

ЛИР:
Върви с мен! Ще ми прислужваш на трапезата. Ако ми харесаш, няма да се разделим!... Обяда! Хей, обяда! Къде е слугата? Шутът ми къде е? Викнете го тук?
Ей, ти, къде е дъщеря ми?

ОСВАЛД:
Извинявайте...

ЛИР:
Какво каза този негодник? Да се върне дръвника!
Къде е шутът ми? Хей! Спят ли всички?
Е? Къде е този кучи мелез?

РИЦАРЯТ:
Той каза, милорд, че дъщеря ви не била добре.

ЛИР:
А защо, мерзавецът, не се върна, като го викнах?

РИЦАРЯТ:
Той ми отговори, сър, и то Най-безочливо, че не искал!

ЛИР:
Не искал?

РИЦАРЯТ:
Милорд, не знам на какво се дължи това, но според мен ваше величество не е обслужван тук с почтителността, на която е свикнал. Вниманието към вашата личност е много намаляло и това се чувства не само в обноските на прислугата, но и от страна на княза и на вашата дъщеря.

ЛИР:
Ха! Така ли мислиш?

РИЦАРЯТ:
Моля ви за прошка, милорд, ако греша, но моят дълг не може да мълчи, когато чувства, че ваше величество бива оскърбяван.

ЛИР:
Ти ми спомняш само моите собствени подозрения. Напоследък и аз забелязах известно незачитане към мен, но обвиних за това си впечатление повече своята мнителност, отколкото съзнателната неучтивост на околните ми. Ще се занимая с това! Къде е шутът ми? Не съм го виждал от два дена!

РИЦАРЯТ:
Откак младата ни господарка замина за Франция, сър, шутът ви съвсем залиня.

ЛИР:
Стига за това! И сам го забелязах. Върви и кажи на дъщеря ми, че искам да говоря с нея!
А вие ми викнете шута!
Ей, ти! Точно ти, сър, ела ми малко насам! Кой съм аз, сър?

ОСВАЛД:
Бащата на господарката.

ЛИР:
"Бащата на господарката?" Ах ти, пес на господаря си! Кучи син! Низък раб!

ОСВАЛД:
Извинете, милорд, не съм нито едното, нито другото!

ЛИР:
И ще ми отвръщаш на погледа? Лакей мръсен!

Удря го.

ОСВАЛД:
Не давам да ме бият, милорд!

КЕНТ:
А да те спъват даваш ли, а, низък ритнитопковец?

ЛИР:
Благодаря ти за услугата, друже! Харесваш ми.

КЕНТ:
Хайде, господинчо, ставай и да те няма! Ще те науча да си знаеш мястото! Вън! Вън, ако не искаш да измериш още веднъж пода с недодяланото си туловище!... Я! Я го виж ти!... Бъди благоразумен! Ха така!

ЛИР:
Благодаря ти! Не си поплюваш, виждам! Ето ти предплата за службата.

ШУТЪТ:
И аз искам да го наема. Вземи моя почетен знак!

ЛИР:
Какво става, красавецо! Къде се губиш?

ШУТЪТ:
Взимай го! Точно за теб е, друже.

КЕНТ:
Защо, шуте?

ШУТЪТ:
Защо ли? Защото взимаш страната на един, който е в немилост. Да, да, щом не умееш да се въртиш според вятъра, скоро ще ти изстине мястото. Нахлупи си го! Защото този, дето го виждаш, без да иска, прокле двете си дъщери и благослови третата. Щом смяташ да му служиш, трябва да носиш такъв калпак!... Ти как си, чиченце? Ех, да имах две дъщери и два калпака!

ЛИР:
Защо ти са, момчето ми?

ШУТЪТ:
Ами защото, ако бях раздал на дъщерите цялото си богатство, щях да запазя калпаците за себе си! На ти моя! И изпроси си още един от дъщерите!

ЛИР:
Внимавай в камшика, шуте!...

ШУТЪТ:
Истината е честно дворско куче — гонят я от дома с камшици; а мазната хрътка се топли край огъня и смърди до Бога!

ЛИР:
Каква отровна рана за мен!

ШУТЪТ:
Ей, ти, искаш ли да те науча на една приказка?

ЛИР:
Казвай!

ШУТЪТ:
Слушай, чиченце:
Учи, не поучавай!
Слухти и помълчавай!
Множи, не разхищавай!
Харчи, не заборчлявай!
С крадци не се сдружавай!
В кръчми за смях не ставай!
Пари на зар не давай!
Жени не посещавай!
Това запамети
и ще намериш ти,
подобно на мнозина,
тринайсет във дузина!

КЕНТ:
И нищо и половина!

ШУТЪТ:
Тогава е като защитна реч на неплатен адвокат. И ти не си ми дал нищо за поучението; ти от нищо можеш ли извади полза, чиченце?

ЛИР:
Не, момчето ми! От нищо не се вади нищо!

ШУТЪТ:
Кажи му тогава, че толкоз доход ще получава от земите си. Той на шут не вярва!

ЛИР:
Горчиви ти са шегите, глупако!

ШУТЪТ:
А знаеш ли, момчето ми, разликата между горчивия глупак и благия?

ЛИР:
Не, кажи я!

ШУТЪТ:
Тоз, който ти е казал:
"Предай им трона свой!",
сложи го тук, до мене!
Ела, уж ти си той!
Сега глупаци двама
стоим — горчив и благ —
и разликата в туй е,
че ти си без калпак!

ЛИР:
Глупак ли ме наричаш, шуте?

ШУТЪТ:
Другите си титли ти ги раздаде. А тази ти е вродена!

КЕНТ:
Това не беше изцяло глупаво, милорд.

ШУТЪТ:
Не, цялата глупост не мога да я запазя само за себе си. Река ли да получа монопол върху нея, лордове и сановници веднага ще поискат да имат дял в него. Че и висшите дами, и те ще гледат да клъвнат по трошица глупост. Ако ми дадеш едно яйце, чиченце, ще ти дам две корони.

ЛИР:
Ти стотинки нямаш. С какви корони ще плащаш!

ШУТЪТ:
С яйчни. Като срежа яйцето през средата и му изям вътрешното, двете корони от черупката ще бъдат за тебе. Защото ти, като разчупи короната си през средата и даде по половина на двете си дъщери, постъпи толкоз мъдро, колкото оня, дето пренесъл на гръб магарето през калта. Малко жълтък имаш ти под тази побеляла корона, щом си си дал златната! Ако някой умник ти каже, че това са думи на глупак, нареди да го нашибат като дважди глупак за лъжата му!
"В тез наши времена глупците
за хляба ги е страх,
че станали са мъдреците
по-глупави от тях!"

ЛИР:
Откога стана такъв песнопоец, безделнико?

ШУТЪТ:
Откогато ти, чиченце, направи от дъщерите си свои майки. Защото, когато им даде пръчката си и си смъкна гащите, да те шибат с нея...
"... заплакаха от радост те,
пък аз запях от жал,
че се държи като дете
предишният ни крал!"
Моля те, чиченце, вземи един учител по лъжене за шута си! Искам да го овладея това изкуство.

ЛИР:
Ако те хвана в лъжа, глупчо, ще кажа да те нашибат с камшик!

ШУТЪТ:
Ама чуден род сте ти и дъщерите ти! Те искат да ме бият, защото говоря истината; ти се готвиш да ме биеш, ако лъжа; а и ти, и те ме биете, когато мълча. Бих искал да съм всичко друго, само не шут! И все пак не ми се ще да съм на твоето място, чиченце. Ти си си остъргал пипето откъм двата края, така че нищо не ти е останало в средата. Ето една от стружките.

ЛИР:
Отново в бръчки? Струва ми се, дъще, че често напоследък сте сърдита!

ШУТЪТ:
Ти беше мъж на място, когато нямаше нужда да се грижиш дали е сърдита, или не. А сега си една нула отзад без цифра отпред. Аз съм повече от теб сега. Аз съм поне шут, а ти си нищо!
Добре, ще си държа езика. Нищо не казвате, но много се чете по лицето ви.
Мъм, мъм, мъм!
Дайте, гладен съм!
Сит, не знаех да събирам,
за трошица днес умирам!
Сочи Лир.
Ето една ошмулена шушулка!

ГОНЕРИЛА:
Не само този шут, комуто всичко
сте позволили, сър, но и мнозина
от наглата ви свита постоянно
придирват, крамолят и предизвикват
непоносими разпри. Вярвах, сър,
че известен веднаж за тези буйства,
ще им поставите юзда навреме,
ала което досега видях
и чух от вас, ме кара да си мисля,
че вий закриляте това държане
и даже го подбуждате, а туй,
ако е истина, ще е достойно
за порицание и ще извика
противомерки, може би обидни
за ваша милост, а за мене срамни
във други случаи, но не и в този,
при който интересът на страната,
не се съмнявам, ще ги одобри.

ШУТЪТ:
Защото, нали знаеш, чиченце:
"Изхрани свойто птиче
врабецът от гората.
Излезе кукувиче
и скъса му главата!"
Тъй свещта ни угасна и останахме в мрак.

ЛИР:
Вий наша дъщеря ли сте?

ГОНЕРИЛА:
Недейте, сър! Употребете, моля,
ума, със който знаем ви богат,
и прекратете смешното държане,
което напоследък ви направи
почти неузнаваем!

ШУТЪТ:
И магарето вижда, когато колата тегли коня! Дий, Дорчо, напъни се!

ЛИР:
Да ме познава някой! Кой съм аз?
Лир? Не, не вярвам! Тъй ли стъпва Лир?
Така ли разтоваря? Този поглед
на Лир ли е? Или умът му вече
отслабнал е и всичките му сили
са във летаргия? Дали не спя?
Кой може да ми каже кой съм аз?

ШУТЪТ:
Сянката на Лир!

ЛИР:
Бих искал да го знам, защото, мамен
от тези кралски дрехи, от ума си
и паметта, могъл бих да повярвам,
че някога съм имал дъщери!

ШУТЪТ:
Които ще те направят послушен татко.

ЛИР:
Коя сте, уважаема госпожо?

ГОНЕРИЛА:
Недоумяването ви е в стил
с цял ред шеги, които напоследък
дължим ви. Разберете ме добре!
Вий, сър, сте вече стар и вам приляга
да бъдете по-мъдър. Вий държите
сто рицари с коняри и слуги,
така порочни, дръзки, разюздани,
че дворът ни, наместо да сияе
във благочестие, разтлян от тази
епикурейска ваша свита, вече
е заприличал на крайпътна кръчма,
странноприемница и блуден дом,
потънал в сласт и вино! Този срам
не може повече да се търпи
и аз ви моля — като ви припомням,
че мога да го имам без молба —
да съкратите малко свойта свита,
запазвайки си хора, подходящи
за възрастта ви и които знаят
и себе си, и вас.

ЛИР:
О, ад и пъкъл!
Седлай конете! Свитата на крак!
Чудовище, аз няма да ти преча!
Бог дал ми е и друга дъщеря!

ГОНЕРИЛА:
Вий биете придворните ми хора,
а пък сганта ви се държи със тях
като с прислужници!

ЛИР:
Горко на който късно се разкайва!...
А ето ви и вас! Кажете, княже,
от вас ли иде всичко туй?... Конете!
Неблагодарност, демон със сърце
от хладен мрамор, щом се вмъкнеш ти
във родно чедо, става то по-страшно
от морски змей!

ОЛБАНСКИЯТ КНЯЗ:
Изслушайте ме, сър!

ЛИР:
Ти лъжеш, лешоядко! Мойта свита
се състои от рицари избрани,
които следват строго своя дълг
и свято пазят честното си име!...
Корделия, как твойта дребна грешка
видя ми се тъй грозна, че подобно
на колело за мъки ми изкълчи
душата из основи и изсмука
до капка обичта ми, за да влее
на нейно място жлъч! О, Лир! Лир! Лир!
Разбий я таз врата, която пусна
да влезе лудостта и да излезе
безценният ти ум!
Удря се по главата.
След мене всички!

ОЛБАНСКИЯТ КНЯЗ:
Повярвайте ми, сър, но аз не зная
защо сте гневен!

ЛИР:
Вярвам ви, милорд!...
Природо, чуй! Богиньо висша, слушай!
Ако си мислила да одариш
със рожба тази харпия, възпри се!
Утробата й порази с безплодност,
сгърчи й лоното и пресуши
до капка детеродните й части,
та тялото й плод да не даде
на майка си за гордост и за радост
или даде ли, да е черен урод,
пропит със злоба, тъй че да живее,
за да я мъчи, докато е жива,
да вреже бръчки в младото й чело,
страните й да прокопае с плач,
да й отвърне за любов и грижи
с презрение и присмех, та да види,
че по-добре е в пазвата да топлиш
усойница, отколкото да имаш
неблагодарно чедо!... Да вървим!

ОЛБАНСКИЯТ КНЯЗ:
О, богове, какво ли значи туй?

ГОНЕРИЛА:
Не се грижете! Нека предоставим
на второто му детство свободата,
която даваме на всеки луд!

ЛИР:
Как? Половината от мойта свита?
На втората неделя?

ОЛБАНСКИЯТ КНЯЗ:
Извинете,
не ви разбирам, сър!

ЛИР:
Ще ви разправя!...
Към Гонерила.
Проклятие! Червя се, че ти дадох
да ми размекнеш твърдостта така,
че тез парливи сълзи, със които
не смогвам да се справя, те издигат
до себе си! Смърт! Смърт и мор над теб!
Да те накаже бащината клетва
с безбройни гнойни язви; да разкапе
в теб всяко чувство, всички сетива!
Две сълзи още, старчески очи,
и аз ще ви изтръгна, запокитя
и стъпча с влагата ви, както меси
грънчарят глината си!... Значи тъй?
Дотам сме стигнали? Така да бъде!
Аз имам друго чедо, по-любезно
и ласкаво от теб, не се съмнявам!
Ако узнае тя за туй сега,
ще издере лицето ти със нокти,
лисицо непризнателна! Аз сана
ще си го върна, няма да остана
тъй ниско паднал! Хич не си представяй!

ГОНЕРИЛА:
Видяхте ли как буйства, господарю?

ОЛБАНСКИЯТ КНЯЗ:
Макар да те обичам, Гонерила,
не бих могъл да бъда тъй пристрастен...

ГОНЕРИЛА:
Не бързайте!... Хей, Освалд!
А пък ти —
по-малко луд, отколкото хитрец —
марш с господаря си!

ШУТЪТ:
Чичко Лир, чичко Лир, почакай ме! Не тръгвай без глупостта си!
Ако падне в капана
тази хитра Лисана,
без да чакам покана,
съдия ще й стана,
та до утре зарана
да е жива одрана...
Ала тук щом остана,
ще ме тикнат в зандана!

ГОНЕРИЛА:
Добре го е намислил, няма що!
Сто рицаря! Ще бъде много умно
да го оставим да държи в готовност
сто опитни бойци, та щом поиска,
при всеки слух, прищявка, дребен повод,
да може да облегне лудостта си
на силата им и да ни държи
във своя власт!... Къде сте, Освалд? Освалд!

ОЛБАНСКИЯТ КНЯЗ:
Дали не прекаляваш във страха си?

ГОНЕРИЛА:
По-зле ще бъде, ако прекаля
в доверието. Нека да премахна
опасността, която ме заплашва
наместо да се плаша, че ще бъда
премахната от нея! Знам баща си.
За думите му писах на Регана —
ако приеме тя да го издържа
със всичките му рицари, макар да
съм я предвардила...
Кажете, Освалд,
готов ли сте с писмото до сестра ми?

ОСВАЛД:
Готов, госпожо!

ГОНЕРИЛА:
Вземете си охрана и на път!
Страха ми най-подробно й предайте
и с лични доводи го подкрепете
за убедителност! А след това,
без ни минутка бавене, обратно!
Не, не, съпруже, без да ви упреквам
за млечно незлобивия ви нрав,
припомням ви, че дворът ни е склонен
по-скоро да ви съди за безгрижност,
отколкото да хвали благостта ви!

ОЛБАНСКИЯТ КНЯЗ:
Възможно е, но и за теб не знам
дали си далновидна чак дотам.
Безброй неща разваляме, защото
сме често недоволни от доброто.

ГОНЕРИЛА:
Тогава щом...

ОЛБАНСКИЯТ КНЯЗ:
Добре, добре! Ще видим!

ЛИР:
Бързай към Глостър! Отнеси това писмо на дъщеря ми, но не й казвай нищо освен онуй, за което те попита, като го прочете! Ако усърдието ти се окаже от бавните, ще съм стигнал там преди тебе.

КЕНТ:
Няма да мигна, преди да съм отнесъл писмото ви, господарю!

ШУТЪТ:
Ако мозъкът на човека беше в ходилата му, дали от много мислене нямаше да ни излизат мазоли?

ЛИР:
Щяха сигурно.

ШУТЪТ:
Тогава радвай се — твоят ум няма да има нужда от меки пантофи.

ЛИР:
Ха-ха-ха!

ШУТЪТ:
Ще видиш, че другата ти дъщеря ще се отнесе към теб по същия начин, защото, макар тя да прилича по вид на тази, колкото киселицата прилича на сладката ябълка, аз си знам, каквото си знам.

ЛИР:
Какво знаеш, момчето ми?

ШУТЪТ:
Че на вкус ще е толкоз различна от нея, колкото една киселица е различна от друга киселица. Ти можеш ли ми каза, защо носът ни е насред лицето?

ЛИР:
Не.

ШУТЪТ:
За да има човек от двете му страни по едно око, та което не може да подуши с носа си, да го вижда с очите!

ЛИР:
Несправедливо постъпих с нея.

ШУТЪТ:
А как стридата си прави черупката, знаеш ли?

ЛИР:
Не.

ШУТЪТ:
И аз не знам, но знам защо му е на охлюва къщата.

ЛИР:
Е, защо му е?

ШУТЪТ:
За да има къде да си подслони главата, а не за да я дава на дъщерите си, та рогата му да останат без покрив.

ЛИР:
Ще изтрия бащинското си чувство! Тъй добър бях към нея... Тези коне още ли не са готови?

ШУТЪТ:
Магаретата ти отидоха за тях. Но това защо звездите на Мечката са седем има чудесно обяснение.

ЛИР:
Защото не са осем?

ШУТЪТ:
Отгатна. От тебе става отличен шут!

ЛИР:
Да трябва да си връщам всичко насила! Чудовищна неблагодарност!

ШУТЪТ:
Ако ти беше мой шут, чиченце, щях да кажа добре да те нашибат, задето си избързал със старостта.

ЛИР:
Как "избързал"?

ШУТЪТ:
Не трябваше да остаряваш, преди да си поумнял.

ЛИР:
О, небеса, недейте ме оставя
да се побъркам! Не! Безумец — не!
Каквото щете, само не и луд!
Е, оседлани ли са?

РИЦАРЯТ:
Да, милорд.

ЛИР:
Ела, момче!

ШУТЪТ:
Мома, която смей се над мъка като тази,
едва ли ум ще има онуй да си опази!

ЕДМЪНД:
Здравей, Кюран!

КЮРАН:
Здравейте, сър! Току-що бях при баща ви и му съобщих, че Корнуолският княз и лейди Регана ще му гостуват тази нощ.

ЕДМЪНД:
По какъв случай?

КЮРАН:
Ей Богу, не ми е известно. Но може би знаете какво се говори или по-скоро какво се шушука, защото това са, тъй да се каже, целувчици между устни и уши.

ЕДМЪНД:
Нищо не зная. Какво има?

КЮРАН:
Нима не сте чули, че се готви война между Корнуол и Олбани?

ЕДМЪНД:
Не, честна дума!

КЮРАН:
Тогава може би скоро ще чуете. Всичко най-хубаво, сър!

ЕДМЪНД:
Таз вечер значи князът ще е тук.
Че хубаво! Отлично! Туй се вплита
като предвидено във мойте сметки!
Баща ми е поставил вече стражи
за моя брат. Сега един последен —
макар опасен — номер и готово!
Помагайте ми, бързина и случай!...
Ей, братко, слез за малко! Едгар! Хей!
По-бързо, Едгар! Всеки миг е ценен!
Баща ни е узнал къде се криеш!
Не се бави! Върви! Използвай мрака!
Навярно някой слух за теб дошъл е
до княза ни — таз вечер той пристига
съвсем внезапно и при туй с Регана.
Я си спомни: не си ли казал нещо
по свадата му с Олбанския княз?

ЕДГАР:
Ни дума, уверявам те!

ЕДМЪНД:
Баща ни!
Прощавай, но ще трябва срещу тебе
привидно да извадя меч! Ти също
измъквай своя, уж се отбраняваш!
Така! По-силно!... Стой и се предай!
Сега ще те закарам пред баща ни!
Хей! Факли!... Бягай!... Факли!... Сбогом, братко!
Сега да пуснем мъничко кръвчица,
за да подсилим с нея своя подвиг!
Мушва се в ръката.
Пияници съм виждал да го правят
и по-дълбочко, само за облог...
На помощ! Стой! На помощ! Татко! Татко!

ГЛОСТЪР:
Ха, Едмънд! Де избяга тоя урод?

ЕДМЪНД:
Видях го как с изваден меч във мрака
ломотеше магии към луната
да го закриляла!...

ГЛОСТЪР:
Но де отиде?

ЕДМЪНД:
Сър, губя кръв!

ГЛОСТЪР:
Къде избяга, питам!

ЕДМЪНД:
Във таз посока, сър! Като разбра, че...

ГЛОСТЪР:
Гонете го!... "Като разбра" какво?

ЕДМЪНД:
Че колкото и да се мъчи, няма
да ме склони да ви убия, сър!...
Аз казах му, че боговете горе
с най-грозната си мъст наказват тъкмо
отцеубийците, и му припомних
от колко здрави и различни връзки
изплетен е синовният ни дълг;
и той, като разбра накрай, че срещам
престъпния му замисъл с погнуса,
към мен — преди да съм изтеглил меч —
нахвърли се и ме рани ей тука;
но може би почувствал, че духът ми,
окрилян от доброто, взима връх,
или уплашил се от моя вик,
съвсем внезапно ми обърна гръб
и хукна.

ГЛОСТЪР:
Нека бяга надалеч —
във таз страна не ще се крие дълго,
а хванат ли го — край! Таз вечер тук
пристига благородният ни княз,
мой първи господар и покровител.
Със тежестта на неговото име
ще разглася навред, че ще получи
награда този, който залови го,
а този, който го укрива — смърт!

ЕДМЪНД:
Когато, убедил се, че е твърд
във своя замисъл, направих опит
да го заплаша, че ще го издам,
той каза ми през смях: "Нима си мислиш,
безправни извънбрачен изтърсако,
че колкото и да те знаят честен,
на думите ти някой ще повярва,
когато аз изляза срещу теб?
Което отрека — а ти да знаеш,
че всичко упорито ще отричам,
дори и да използваш моя почерк! —
ще го припиша аз на теб и твойте
попълзновения и низки козни,
а ти недей мисли, че всички тук
са тъй глупци, та да не се досетят,
че ползата, която би извлякъл
от мойта смърт, за тебе би била
добра причина да ме искаш мъртъв!"

ГЛОСТЪР:
Закоравял мерзавец! Ще отрича
писмото си? Не аз съм го зачевал!
Тръбен звук.
Това е князът ни! Защо ли иде?
Ще го помоля да затвори всички
пристанища за подлия беглец
и ще разпратя неговия образ
навсякъде из кралството, така че,
където иде, да го разпознаят!
А пък за тебе, предани мой синко,
ще сторя нужното, за да те видя
наследник на земите ми!

КОРНУОЛСКИЯТ КНЯЗ:
Привет, приятелю! Едва пристигнал,
и вече чувам странни новини!

РЕГАНА:
Ако е вярно всичко, няма казън,
достойна за злодея! Как сте, графе?

ГЛОСТЪР:
Разбито е сърцето ми, госпожо!
Сломи се мойто старческо сърце!

РЕГАНА:
Смъртта ви да замисля син ви Едгар,
кръщелникът на нашия баща?

ГЛОСТЪР:
Срамът ми иска да го скрие, лейди!

РЕГАНА:
Доколкото си спомням, той бе близък
с разпуснатата свита на баща ни?

ГЛОСТЪР:
Не знам, мадам! Това е толкоз грозно!

ЕДМЪНД:
Да, лейди, той дружеше с тази паплач.

РЕГАНА:
Тогава нищо чудно, че е имал
тъй подъл замисъл! Навярно те
са го подсторили да умъртви
нещастния старик, за да прахосат
имуществата му. Сега получих
известие от своята сестра,
в което тя така ми ги описва,
че ако те пристигнат у дома ни,
мен няма да ме има!

КОРНУОЛСКИЯТ КНЯЗ:
Мене също!...
Узнавам, Едмънд, че сте бил оказал
съдействие синовно на баща си.

ЕДМЪНД:
Изпълних само своя дълг, милорд.

ГЛОСТЪР:
Да, той разкри кроежа на злодея
и след това получи, вижте, рана
при своя опит да го залови!

КОРНУОЛСКИЯТ КНЯЗ:
Потеря пратихте ли?

ГЛОСТЪР:
Да, милорд.

КОРНУОЛСКИЯТ КНЯЗ:
Докарат ли го тука, няма вече
да прави зло! Възползвайте се, графе,
за тази цел от пълната ми власт
по свое усмотрение! Вас, Едмънд,
показал смелост и синовна обич,
ний взимаме при себе си. Такива
достойни за доверие младежи
са нужни нам. От днеска сте приет
във двора ни!

ЕДМЪНД:
За другото не знам,
но верен ще ви бъда, сър!

ГЛОСТЪР:
За него
и аз благодаря ви, ваша милост!

КОРНУОЛСКИЯТ КНЯЗ:
Сега узнайте за какво дошли сме...

РЕГАНА:
... в тъй странен час, тропосвайки си път
през черната одежда на нощта.
Причини важни, благородни Глостър,
ни карат да ви искаме съвет.
Сестра ни писа — и баща ни също —
за разпри между тях и аз намерих
за по-разумно да им отговоря
не от дома. За отговора чакат
отвън носителите на писмата.
Поуспокойте се, добри ни графе,
и дайте ни добър съвет във тоз
налагащ бързи действия въпрос!

ГЛОСТЪР:
На вашите услуги съм, госпожо!
Добре дошли във скромния ми дом,
ваши величества!

ОСВАЛД:
Добро ти осъмване, друже! От замъка ли си?

КЕНТ:
Аха!

ОСВАЛД:
Къде можем да оставим конете си?

КЕНТ:
Ей го блатото!

ОСВАЛД:
Не, бъди тъй добър да ми кажеш!

КЕНТ:
Не ща да бъда добър за теб!

ОСВАЛД:
Тогава и аз не ща да те виждам!

КЕНТ:
Гледай да не ме видиш в Бъхтибърските кошари!

ОСВАЛД:
Какво искаш ти, бе? Аз не те зная дори!

КЕНТ:
Но аз те знам добре тебе!

ОСВАЛД:
Е, кой съм, като ме знаеш?

КЕНТ:
Един мерзавец, един негодник, един лапач на огризки, това си ти! Подъл, надут, празен лакей! Кирлив вълнен чорап с не повече от сто фунта и три ливреи! Пъзльо, който се мъкне по съдилища, защото има тъй лилийно черно дробче, че не му стиска да извади меч! Мръсно, суетно конте, дето знае само да се кълчи пред огледалото! Мазен кучи син, голтак без наследство! Угодник и господарски сводник, смес от слуга, подлец, просяк, страхливец и наследник на улична пачавра! Мръсен пес, който ще накарам да заквичи до небесата, ако оспори само една сричка в този поменик от титли!

ОСВАЛД:
Гледай го ти, разбойника! Как се нахвърляш така върху едного, когото не познаваш и който не те познава?

КЕНТ:
Ах ти, нахална мутра! Как смееш да отричаш, че ме познаваш? Преди два дена не те ли проснах на земята и не те ли наложих добре пред краля ни?
Измъквай меча си, мизернико! Нищо че е нощ — луната грее и аз ще опържа от тебе една порция "яйца на лунна светлина"! Вади меча си, бръснарско конте, кукло издокарана!

ОСВАЛД:
Махай се! Нямам работа с теб!

КЕНТ:
Вади меча, негоднико! Донесъл си тук писмо срещу краля и ще взимаш страната на оная суетница срещу царствения й баща! Вади меч, подлецо, или ще ти нарежа прасците за тигана! Брани се, негодяй! Хайде!

ОСВАЛД:
На помощ! Хора! Убиха ме! Помощ!

КЕНТ:
Брани се, страхливецо! Нападай, красавецо!

ОСВАЛД:
На помощ! Убиха ме! Убиха ме!

ЕДМЪНД:
Стой! Разделете се! Какво тук става!

КЕНТ:
Ела и ти, господарчето ми! Ела да те посветя в тези работи!

ГЛОСТЪР:
Двубой? Оръжия? Какво туй значи?

КОРНУОЛСКИЯТ КНЯЗ:
Под страх от смърт веднага спрете боя!
Какъв е поводът? Кои са тези?

РЕГАНА:
Тоз тук е пратеникът на сестра ми,
а този е на краля.

КОРНУОЛСКИЯТ КНЯЗ:
Е, да чуем!
Какво извика вашата кавга?

ОСВАЛД:
Не мога да си взема дъх, милорд!

КЕНТ:
Нищо чудно — много прекали с безстрашието си! Подъл треперко, природата отказва да те е правила! На теб шивач ти е майсторът!

КОРНУОЛСКИЯТ КНЯЗ:
Какъв чудак! Отгде нагде шивач!

КЕНТ:
Само шивач, сър! Не може художник или ваятел да са го направили такъв хилав, колкото и надве-натри да са го работили!

КОРНУОЛСКИЯТ КНЯЗ:
Защо избухна спорът ви, кажи!

ОСВАЛД:
Тоз стар побойник, сър, когото аз
заради сивата брада пожалих...

КЕНТ:
Ти ли бе, последна буква от азбуката, куча запетайко?... Милорд, ако ми разрешите, аз ще стрия на хоросан този непресят простак и ще измажа с него стените на първия нужник!... Ти ще ми жалиш сивата брада, стърчиопашко недна!

КОРНУОЛСКИЯТ КНЯЗ:
По-кротко ти, простако недодялан!
Не знаеш ли почтителност какво е?

КЕНТ:
Простете, сър, но и гневът ни има
предимство някога!

КОРНУОЛСКИЯТ КНЯЗ:
Защо си гневен?

КЕНТ:
Защото носи меч един мошеник,
неносещ във кръвта си капка чест!
Такива хилещи се хитреци
прегризват с мишите си зъбки даже
най-стегнатите ни роднински връзки;
поддаквайки на свойте господари,
във огъня им те наливат масло,
досипват сняг в душевния им хлад,
въртят се със промените в духа им
като онези чучела на чапли,
които, окачени по стрехите,
показват вятъра със своя клюн!
Да те надупчи шарката дано
за таз усмивка на епилептик!
Не съм ти шут аз! А? На глас дори?
Гъсок с гъсок, ако ми паднеш нявга
на Саремската равнина, ще крякаш
до Камелот!


КОРНУОЛСКИЯТ КНЯЗ:
Не си ли мръднал, старче?

ГЛОСТЪР:
И как се сбихте? Разкажи за туй!

КЕНТ:
Две крайности не са така противни
една на друга, както сме със този
подлец отсреща, сър!

КОРНУОЛСКИЯТ КНЯЗ:
Защо "подлец"?
С какво тъй тежко се е провинил?

КЕНТ:
Лицето му не ми харесва, сър!

КОРНУОЛСКИЯТ КНЯЗ:
А може би не ти харесват също
и неговото, мойто, на жена ми?

КЕНТ:
Сър, мойта служба е да бъда прям:
аз срещал съм в живота си лица
и по-добри от тез над рамената
на хората пред мен.

КОРНУОЛСКИЯТ КНЯЗ:
Знам този говор.
Похвалили са го веднаж за прямост
и цял живот сега ще бъде груб,
насилвайки природата си. Той ли?
Не, той не е способен да ласкае!
Човек с открита мисъл, той е длъжен
да казва истината! Ако бъде
приета — хубаво, ако ли не —
той казал е това, което мисли!
Знам тез двуличници: под свойта рязкост
те крият много повече лукавство
от двайсет очевидни подмазвачи,
които се разкъсват да угаждат!

КЕНТ:
Милорд, кълна се в истинната правда,
пред вашето величие, което
досущ като венеца светозарен
връз челото на Феб...

КОРНУОЛСКИЯТ КНЯЗ:
А туй какво е?

КЕНТ:
Опит да се откъсна от привичния си говор, който толкоз не ви харесва. Аз едно знам, сър, че не съм ласкател. Ако някой ви е измамил с проста реч, значи е бил просто измамник; а пък аз няма да стана такъв дори и ваша немилост да ме моли за това!

КОРНУОЛСКИЯТ КНЯЗ:
С какво си го обидил?

ОСВАЛД:
С нищо, сър!
Наскоро кралят ни, разбрал превратно
един мой отговор, благоволи
да ме удари; и тогава този
прислужник негов, за да се хареса
на господаря си, ми сложи крак
и, подло повалил ме и надсмял се
над мойта себесдържаност, успя
да се представи за герой, с което
спечели толкова хвалби от краля,
че настървен от страшния си подвиг,
отново тука ме нападна с меч.

КЕНТ:
Ако ги слушаш всички тез пъзливци,
Аякс е шут пред всекиго от тях!

КОРНУОЛСКИЯТ КНЯЗ:
Я дайте стегите! Като ти сложим
във тях краката, стари самохвалко,
ще те научим!

КЕНТ:
Стар съм вече, сър,
тепърва да се уча. Този срам
не хвърляйте върху ми! Аз слуга съм
на краля ни и пратен съм от него.
Неуважение и неприязън
към неговите сан и личност бихте
показали на моя господар,
поставяйки посланика му в стеги!

КОРНУОЛСКИЯТ КНЯЗ:
Донесте ги! И дръжте го във тях
до утре по обяд!

РЕГАНА:
Защо тъй малко?
До утре вечерта, до другиден!

КЕНТ:
Да бях на вашия баща копой,
по-мека щяхте да сте с мен, госпожо!

РЕГАНА:
Но тъй като си негов негодяй,
по-твърда ще съм с тебе, господине!

КОРНУОЛСКИЯТ КНЯЗ:
Да, той е от онези, за които
сестра ви пише... Стегите, повтарям!

Донасят дървени стеги.

ГЛОСТЪР:
Почтително ви моля, ваша милост!
Вината на тогова е голяма
и кралят ни сурово ще го смъмри;
но наказание като това
прилага се към най-презрени люде,
които стражите са заловили
за кражба на пазара или други
най-долни нарушения, и кралят
ще се почувства оскърбен в лицето
на своя пратеник, ако узнае,
че бил е в стеги!

КОРНУОЛСКИЯТ КНЯЗ:
Аз ще отговарям!

РЕГАНА:
Сестра ми повече ще се обиди
от туй, че неин благородник бил е
нападнат и руган пред всички нас
при изпълнение на своя дълг.
Стегнете го!
Краката на Кент биват хванати в дървените стеги.
Елате с мен, съпруже!

ГЛОСТЪР:
Съчувствам ти, приятелю, но князът
поиска го, а неговата воля
не се престъпва, туй го знаят всички.
След час и друг ще го помоля пак.

КЕНТ:
Недейте, сър! Аз капнал съм от пътя
и част от времето ще мине в сън,
а през останалите ще си свиркам.
Съдбата честните не често глези
и мойте глезени ще потърпят.
Довиждане!

ГЛОСТЪР:
Не, князът зле постъпи
и таз му стъпка ще се срещне зле!

КЕНТ:
Добри кралю, обречен да изпробваш
пословицата, тежко ще ти бъде
"от мека сянка, та на жарък припек"!
Маяк небесен, освети по-бързо
кълбото ни, та в твоя мил светлик
да зърна туй писмо! Изглежда само
в нещастието стават чудеса.
Това е от Корделия, която,
узнала как и где съм се укрил,
ми пише, че далеч от тази наша
объркана държава, прави всичко
за болките ни да намери цяр.
Очи, възползвайте се от това,
че дълъг път и мъки ви притварят,
за да не гледате срама, до който
е стигнал господарят ви! Фортуно,
над бедстващите усмихни се ти
и своя кръг отново завърти!

ЕДГАР:
Когато чух, че съм извън закона,
аз скрих се във хралупа и убягнах
от хайката, изпратена по мен,
но всеки път навън и всеки пристан
е под надзор. Единственият начин
да се спася е в туй да се укрия
и затова намислил съм да взема
вида на тези най-злочести люде,
които нищетата е успяла,
убивайки човешкото у тях,
да принизи до животински образ:
със кален лик и сплъчкани коси,
укрил си срамотите с мръсна дрипа,
в нарочна голота ще срещна всички
небесни дъждове и ветрове.
В страната дава ми плачевен пример
безброят лъжепитомци от Бедлам,
които впиват гвоздеи и клечки
от розмарин във вкочанени мишци
и тъй — ту с грозни клетви, ту с молитви —
си просят хляба по селца във нужда,
самотни воденици и кошари,
печални хижи. Като "Том без дом"
все пак си нещо; като Едгар — нищо!

ЛИР:
Но как заминали са, без да върнат
обратно моя пратеник?

РИЦАРЯТ:
Научих,
че в навечерието те изобщо
не са и мислили да заминават.

КЕНТ:
Здравейте, благородни господарю!

ЛИР:
Ха! Ти какво? Забава ли си правиш
със този срам?

КЕНТ:
Не, господарю мой.

ШУТЪТ:
Ха-ха! Малко груби жартиери си е надянал! Конят се връзва за устата, кучето и мечката — за врата, маймуната — за кръста, а човекът — за краката. Щом много риташ, нахлузват ти дървени чорапки!

ЛИР:
Кой толкоз не зачита твойта служба;
та е посмял да те накаже тъй?

КЕНТ:
"Кои." Те бяха двама — дъщеря ви
и нейният съпруг.

ЛИР:
Не!

КЕНТ:
Да!

ЛИР:
Не, казвам ти!

КЕНТ:
Да, казвам ви!

ЛИР:
Не биха го направили!

КЕНТ:
Направиха го все таки!

ЛИР:
Заклевам се във Зевса — не!

КЕНТ:
Заклевам се във Хера — да!

ЛИР:
Не могат
да дръзнат, да помислят, да извършат
такова оскърбление към мен!
Това е по-ужасно от убийство!
Кажи с какво заслужи или те
в какво са прекалили, та да бъде
така наказан кралският посланик?

КЕНТ:
Тъй стана, господарю, че когато
пристигнах във двореца и им връчих
писмата ви, преди да се надигна
от мястото, където в знак на почит
бях коленичил, в залата, задъхан,
вонящ от пот, довтаса друг вестител
и с труд изпъшкал няколко привета
от господарката си Гонерила,
не гледайки дали прекъсва други,
предаде своето писмо, което
накара дъщеря ви и мъжа й
да свикат свойта свита и да яхнат
без бавене конете си. На мене
бе хладно казано да ги последвам
за отговора. Тука срещнах оня,
чиято вест тъй лошо бе постлала
на моята, и който неотдавна
се бе държал нахално с ваша милост.
По-войнствен, отколкото разумен,
извадих меч. Той сбра със крясък всичко
и зет ви с дъщеря ви повелиха
да бъда стегнат във позора, който
сам виждате, кралю!

ШУТЪТ:
Не е минала още зимата, щом дивите гъски хвърчат нататък.
Бащата е в парцали —
децата са гневливи;
бащата е с чували —
децата са грижливи.
А Фортуна, курва дърта,
пред бедняка ключ превърта!
Но въпреки това на теб дъщерите ще ти платят така щедро — на дребно и едро, — че няма да ти стигне година да го претеглиш!

ЛИР:
О, бесен пристъп! Ярост хистерична,
не се надигай! Стой си долу там!
Къде е тази моя дъщеря!

КЕНТ:
Със графа в замъка му, господарю.

ЛИР:
Вий стойте тука! Ще отида сам.

РИЦАРЯТ:
А друга пакост да не си извършил?

КЕНТ:
Не, никаква! Кажете ми, защо е
така оскъдна свитата на краля?

ШУТЪТ:
Ако си в стегите за такъв въпрос, заслужил си ги.

КЕНТ:
Защо, глупако?

ШУТЪТ:
Ще те пратим на училище при баба мравка, да те научи, че щом падне сняг, вече няма работа. Всички, които вървят подир носа си, се водят от очите си — освен слепците, — а и няма нос да не може да подуши кога някой е почнал да смърди. Щом голямото колело се търкаля надолу, пускай се навреме от него, че инак ще ти строши врата; а другото, дето се изкачва, дръж се за него здраво — то ще те извлече нагоре! Ако някой мъдрец ти даде по-добър съвет, дай си ми моя обратно! Нека само негодниците го следват, щом глупак го дава!
Тоз, който за пари е с теб,
умник е той голям
и вихър духне ли свиреп,
ще те остави сам.
А твоят шут и в сняг, и в студ
със теб ще е докрай,
защото е по длъжност луд
и подлости не знай!

КЕНТ:
Къде го научи туй, глупчо?

ШУТЪТ:
Не във стеги, гламчо!


ЛИР:
Отказват да говорят с мене? Болни?
Съсипани от път? Лъжи! Предлози!
Това е непокорство! Бунт! Донес ми
друг отговор!

ГЛОСТЪР:
Мой скъпи господарю,
вий знаете самичък колко сприхав
е князът ни и колко непреклонен,
реши ли нещо!...

ЛИР:
Мор и чума! Смърт!
Проклятие! Какъв бил? Сприхав? Той?
Ей, Глостър! Глостър! Искам да говоря
със Корнуолския княз и със жена му!

ГЛОСТЪР:
Аз вече известих ги за това.

ЛИР:
Той бил ги известил! Човече, ти
разбра ли ме какво ти казвам?

ГЛОСТЪР:
Да, сър.

ЛИР:
Аз, кралят, искам да говоря с княза!
Родителят желае да говори
със дъщеря си! "Извести" ли ти
двамината за висшата ми воля?...
Тя, мойта плът и кръв?... А той бил сприхав!...
Кажи на своя сприхав княз... Не, не!
Той може би наистина е болен,
а болестта със право пренебрегва
онуй, което здравето е длъжно
да изпълнява. Хората са други,
природата когато заповядва
на разума да страда със плътта.
Ще потърпя. Осъждам се, че взех
за здрав болника... Смърт и ад! Защо
е в стеги моят пратеник? Това е
безспорен знак, че тяхното странене
е хитрина!... Пуснете ми слугата!...
Върви, кажи на княза и жена му,
че кралят иска да говори с тях!
Сега! Тозчас! Кажи им да излязат,
че иначе по тяхната врата
ще блъскам и съня им ще преследвам,
додето го застигна и убия!

ГЛОСТЪР:
о, колко бих желал да се сдобрите!

ЛИР:
Тоз гневен пристъп пак! Сърце, кротувай!
Не се надигай!

ШУТЪТ:
Викай му, чиченце, като оная кокона, дето замесила змиорчетата живи в млина! Те се гърчели, а тя ги биела с пръчка по главите и викала: "Кротувайте, мръсничета! Не се надигайте!" А пък брат й беше оня, дето от голяма обич към коня си му мажел сеното с масло!

ЛИР:
Привет на двама ви!

КОРНУОЛСКИЯТ КНЯЗ:
Привет и вам,
ваше величество!

Кент бива освободен от стегите.

РЕГАНА:
Щастлива съм
отново да ви видя, ваша милост!

ЛИР:
Не се съмнявам, че е тъй, Регана!
Ако не беше, аз се бих развел
от твоя майчин гроб, защото той
би крил прелюбодейка!... Ха, най-сетне
те пуснаха! Но друг път за това!...
Регана скъпа, твоята сестра
е грозен урод! О, Регана, тя
ми бръкна с клюн на лешояд... тук! Тук!
Сочи сърцето си.
Едва говоря!... Няма да повярваш
със колко извратена злост... Регана!

РЕГАНА:
Не се вълнувайте тъй много, сър!
Аз мисля, че не толкоз тя дълга си
занемарява, колкото вий, сър,
сте подценили нейните заслуги.

ЛИР:
Какво, какво?

РЕГАНА:
Не вярвам, че сестра ми
способна е да пренебрегне свойте
обязаности, сър. Ако случайно
е малко попридърпала юздите
на свитата ви, аз не се съмнявам,
че имала е поводи и цели,
отхвърлящи от нея всеки упрек.

ЛИР:
Проклета да е!

РЕГАНА:
Вие, сър, сте стар.
Природата у вас е на ръба
на срока си и вие вече трябва
да се оставите да ви напътства
и води някой, който по-добре
от вас самия би могъл да казва
кое ви е от полза. Аз ви моля,
върнете се при моята сестра
и, оскърблението си оттеглил...

ЛИР:
Да искам прошка? Представи си само
как туй ще ми приляга:
Коленичи.
"Скъпа дъще,
признавам се за стар и безполезен.
На колене те моля да ми даваш
храна, легло и дрехи!"

РЕГАНА:
Престанете!
Шеги от този род не ви подхождат!
Върнете се, повтарям, при сестра ми!

ЛИР:
Не, никога, Регана! Тя оряза
наполовина личната ми свита,
със зли очи ме стреляше, отрови
сърцето ми с език на пепелянка!
Възмездия, на склад във небесата,
над нея струпайте се всички вкупом!
Сразете я, заразни ветрове,
със цялостен паралич!

КОРНУОЛСКИЯТ КНЯЗ:
Срамно, сър!

ЛИР:
Светкавици, със копия слепещи
простреляйте надменния й поглед!
Мъгли, които слънцето изсмуква
от смрадните мочурища, покрийте
със гнойни пришки гордата й хубост!

РЕГАНА:
О, аз горката! Същото на мен
в гнева си, току-виж, сте пожелали!

ЛИР:
На тебе? Никога, Регана моя!
Защото твоят нрав — и благ, и ласкав —
не ще ти позволи да бъдеш груба!
Очите на сестра ти са бодливи,
а твойте — меки. Ти не би могла
да ми орязваш свитата, да гледаш
накриво мойте старчески забави,
да ме замеряш със припрени думи,
да ми стесняваш харча и накрая
пред мене да залостиш своя дом!
Ти знаеш по-добре какво е туй
природен зов, признателност на чедо,
добри обноски, почит към родител!
Ти помниш кой ти даде половина
от кралството си!

РЕГАНА:
На въпроса, сър!

ЛИР:
Кой сложи моя пратеник във стеги?

КОРНУОЛСКИЯТ КНЯЗ:
Какво е туй?

РЕГАНА:
Сигналът на сестра ми.
Тя беше писала, че не след много
ще бъде тук, и ето я!
Здравейте!
Пристигна ли сестра ми?

ЛИР:
Тази плюнка
се перчи леко с чуждо големство,
но господарката му е нетрайна
във милостта си!... Махай се оттук,
лакей презрян!

КОРНУОЛСКИЯТ КНЯЗ:
Какво ви става, сър?
Кой окова слугата ми? Регана,
надявам се, че станало е туй
без твое знание!... Това какво е?
О, небеса, ако сме мили вам
ний, старците, ако властта ви мека
изисква послушание, ако
самите вие, небеса, сте стари,
вземете моята страна, пратете
да ми помогне някой!... И не се
срамуваш от брадата ми?... Регана,
нима ще я поемеш за ръка?

ГОНЕРИЛА:
Защо пък не? С какво съм прегрешила?
Невинаги е грях онуй, което
отслабнал разум и повторно детство
осъждат като грешно!

ЛИР:
О, сърце,
в теб още има сили, щом издържаш!
Кой окова слугата ми?

КОРНУОЛСКИЯТ КНЯЗ:
Аз, сър,
макар че с буйствата си бе заслужил
по-висша чест!

ЛИР:
Вий? Вий сте го направил?

РЕГАНА:
О, татко, вий сте немощен и следва
като такъв да се държите вече!
Ако завърнете се при сестра ми
и свел до половина свойта свита,
изкарате си месеца при нея,
ще ви приема с радост; но сега
съм вън от къщи си и нямам средства
да ви посрещна, както бих желала.
При нея да се върна? Да разпусна
наполовина свитата си? Не!
По-скоро съм готов да се откажа
от всички покриви на този свят,
да срещам всички хали на небето,
с вълка и бухала да другарувам,
изхапан от безжалостните зъби
на нуждата! При нея да се върна?
По-хубаво да се простра пред трона
на буйния французин, който взе
без зестра малката ми дъщеря —
и мен да вземе на конярска плата
за къшей хляб! При нея да се върна?
По-скоро кранта станал бих на тази
лакейска измет!

ГОНЕРИЛА:
Ваша воля, сър!

ЛИР:
Сърдечно ти се моля, дъще моя,
недей ме подлудява! Няма вече
да ти досаждам с нищо. Сбогом, чедо!
Ний няма вече да се видим с тебе...
Но ти все пак си моя плът и кръв;
или по-точно болест на плътта ми,
която трябва да наричам своя;
по-скоро язва, цирей, гнойник, цъфнал
от болната ми кръв!... Но не, аз няма
да те коря, не, нека твоят срам
те навести, когато иска сам!
Аз няма да го викам! Аз не хленча
пред Гръмовержеца да те погуби,
на Зевсовия съд не те обаждам!
Поправяй се, когато имаш време!
Без бързане! Аз мога да почакам!
Аз ще остана при Регана с мойте
сто рицари...

РЕГАНА:
Не ме разбрахте, сър.
Аз, неподготвена, не бих могла
да ви окажа подобаващ прием.
Послушайте сестра ми! Който трезво
погледне на гнева ви, ще си каже,
че вий сте стар... Тя знае какво прави.

ЛИР:
Сериозно ли говориш?

РЕГАНА:
Най-сериозно.
Не ви ли стигат петдесет бойци?
И те са даже много, щом помислим,
че редом със разходите и друго
по-важно обстоятелство говори
срещу такава свита: как ще могат
задружно да живеят толкоз хора
в един и същи дом под две началства?
Това е трудно — не, а невъзможно!

ГОНЕРИЛА:
Защо пък да не бъдете обслужван
от нейните слуги или от мойте?

РЕГАНА:
Наистина! Тогаз, ако са мудни,
ний двете ще ги стягаме навреме.
Когато ще гостувате при мен —
защото ежбите сега ме плашат, —
явете се със двадесет и пет
от рицарите си! Над туй число
аз няма да приема в своя дом.

ЛИР:
Но аз ви дадох всичко!...

РЕГАНА:
И навреме.

ЛИР:
... Направих ви доверенички свои
и пълномощнички, но си запазих
туй право на сто рицари. Нима
у теб ще мога да отсядам само
със четвъртината от този брой?
Дали добре съм те разбрал, Регана?

РЕГАНА:
Напълно, сър. Със двадесет и пет.

ЛИР:
Най-злата твар изглежда ни добра,
поставена до твар, по-зла от нея!
Към Гонерила.
Да бъдеш не най-злата, е похвала.
Ще дойда с тебе! Петдесет е двойно
на двадесет и пет, нали, и значи
ти два пъти по-силно ме обичаш
от нейна милост!

ГОНЕРИЛА:
Слушайте ме, сър,
защо ви трябват двадесет и пет,
петнайсет, десет души, щом на всички
прислужници в дома, където сте,
ще бъде наредено да ви служат?

РЕГАНА:
Един слуга — и той не ви е нужен?

ЛИР:
Недей да търсиш нуждата, Регана!
И най-нещастният бедняк си има
парцалче, без което би могъл.
Не давай на човека нищо друго
освен необходимото в живота
и той ще заживее като скота!
На, ти си лейди. Ако бе разкошът
на дрехите в туй само че ни топлят,
ти би могла да минеш и без този
нетоплещ свой разкош. Кое е нужно?...
О, небеса, търпение ми дайте!
То само ми е нужно! Ей ме тука:
един нещастен старец, натоварен
със толкоз мъки, с колкото години;
прегърбен и под двете! Ако вие
насъскали сте тези дъщери
срещу баща им, то поне на него
срама спестете кротко да ги слуша,
възпламенете го със мъжки гняв,
не давайте оръжието женско
да оскверни старешките му бузи
с позорни капки!... Вещици проклети!
Аз тъй ще ви платя, че този свят!...
Аз ще направя чудеса такива!...
Какви, не знам, но знам, че ще раздрусат
Вселената!... Вий мислите, че плача?
Шум на буря.
Не, няма да заплача! Имам много
причини за сълзи, ала преди
да ги пророня, туй сърце ще гръмне
на сто парчета!... Шуте, полудявам!

КОРНУОЛСКИЯТ КНЯЗ:
Да влезем на закрито! Иде буря.

РЕГАНА:
Да, в този тесен дом не можем смести
старика със голямата му свита.

ГОНЕРИЛА:
Той сам си е виновен. Нека пати
за своето старешко безразсъдство!

РЕГАНА:
Самия него бих приела с радост,
ала от свитата му — ни един!

ГОНЕРИЛА:
Аз също. Но къде отиде Глостър?

КОРНУОЛСКИЯТ КНЯЗ:
Последва стареца. Ха, ей го!

ГЛОСТЪР:
Кралят е страшно разгневен!

КОРНУОЛСКИЯТ КНЯЗ:
За где се стяга?

ГЛОСТЪР:
"На кон!" — извика им, но не разбрах
коя посока смята да поеме.

КОРНУОЛСКИЯТ КНЯЗ:
Добър му път! Да се оправя сам!

ГОНЕРИЛА:
Не го разубеждавайте, милорд!

ГЛОСТЪР:
Но вече се смрачава. Грозни вихри
бесуват, чуйте! А на много мили
наоколо е само гола пустош!

РЕГАНА:
Бедите, сър, които си навличат
върху главите опаките хора,
са най-добри учители за тях.
Вратите затворете! Тази шайка,
която е със него, би могла —
какъвто изкуфял е — много лесно
да го подстори към какво ли не!

КОРНУОЛСКИЯТ КНЯЗ:
Да, графе, залостете всички порти!
Да влизаме! Ще бъде страшна нощ!

КЕНТ:
Хей, кой е освен бурята?

БЛАГОРОДНИКЪТ:
Един,
във чийто дух е не по-малка буря!

КЕНТ:
Познавам ви. Къде отиде кралят?

БЛАГОРОДНИКЪТ:
Излезе срещу бесните стихии.
Заклина вихрите да пометат
брега в морето или да издуят
над сушата водите, та светът
да стане друг или да свърши всичко;
крещи и скубе белите си власи —
които въздухът, незнаещ почит,
със присмех дърпа в слепия си бяс —
и своя мъничък човешки свят
опълчва срещу хаоса огромен
от дъжд и вятър! В тази грозна нощ,
в която мечката със бозки празни
вълкът постал и гладната лъвица
си пазят суха козината, той
се носи гологлав по равнината,
заложил сякаш всичко!

КЕНТ:
Кой е с него?

БЛАГОРОДНИКЪТ:
Единствен шутът, който се старае
със своите шеги да облекчи
сърцето му, разкъсвано от мъка.

КЕНТ:
Аз, сър, познавам ви и ще ви кажа
една голяма тайна: между Корнуол
и Олбани (макар до този миг
и двамата изкусно да го крият)
се мъти разпра. А край тях сноват
(във кой ли коронован двор ги няма!),
под образ на служители шпиони
на френския владетел, от които
узнал е той за спора на князете,
за туй как твърдо двамата държат се
със стария ни крал и може би
за нещо по-дълбоко, на което
това са само признаци... И тъй
основното е: Франция прехвърля
войска във раздробеното ни кралство,
която вече е успяла тайно
да стъпи в някои по-важни наши
пристанища и чака само знак
да вдигне знамена. Сега за вас:
ако успея да ви убедя
да свържете съдбата си със мойта
и тръгнете без бавене към Довър,
във този град ще се намерят хора,
които ще са много благодарни
да чуят разказа ви за онези
влудяващи мъчения, които
изпитва кралят. Аз съм благородник
по кръв и възпитание и знам
защо се доверявам точно вам.

БЛАГОРОДНИКЪТ:
Ще поговорим пак.

КЕНТ:
Не, няма време!
Във потвърждение на туй, че аз
съм много повече от свойта външност,
вземете таз кесия! И когато
се срещнете с Корделия — а то
е сигурно, — на нея покажете
тоз пръстен и ще чуете с кого
сте разговарял... Ей че буря! Тръгвам
да диря краля!

БЛАГОРОДНИКЪТ:
Вашата ръка!
А друго нещо няма ли?

КЕНТ:
Две думи,
но по-съществени от всичко друго:
като намерим краля (а за туй
да тръгнем аз насам, а вий — нататък)...
тоз, който пръв го види, да извика
на другия!

ЛИР:
По-силно, вихри! Духайте, додето
се пръснат бузите ви! Из ръкав,
небесни водостоци и въртопи,
залейте всичко, всичко до петлите
на най-високите камбанарии!
Вий, бързи като мисълта, сернисти
светкавици, вестителки ужасни
на цепещия дъбовете гръм,
пърлете тези власи! Млат небесен,
смажи корема объл на земята,
природните матрици разпилей,
затрий до най-последния зародиш
неблагодарния човешки род!

ШУТЪТ:
Да ти правят вятър на сухо, чиченце, е по-приятно отколкото да те духа вихър на мокро! Върни се и искай прошка от дъщерите си! Такава нощ не жали ни мъдреца, ни глупеца!

ЛИР:
Бушувай до пресита, грозна буря,
плюй дъжд, оригвай вятър, бълвай плам!
Природни сили, аз не ви осъждам
за грубост — вий не сте ми дъщери,
кралства не съм ви давал и не съм ви
наричал "мои скъпи"! Вий покорство
не ми дължите! Смейте се над мене!
На, ей ме, един болен, слаб, презрян,
нещастен старец!... Не, все пак коря ви!
Виновни сте, задето раболепно
с войските си, набирани там горе,
подкрепяте тук долу две злодейки
да издевателстват над този стар,
със сняг посипан череп! Срам за вас!

ШУТЪТ:
Щом човек си има покрив за главата, значи си е имал глава за покрив.
Тоз, който няма къща,
а мисли за невеста,
той въшки ще развъжда,
сто горе, долу двеста!
Сърцето, който тачи
по-малко от крака си,
от лош мазол ще плаче
и дни ще има къси!
Защото не е имало досега хубавица да не прави муцуни пред огледалото.
Не, аз ще съм самата търпеливост.
Ни дума отсега!

КЕНТ:
Хей, кой е там?

ШУТЪТ:
Величието и неприличието! Един мъдрец и един глупец!

КЕНТ:
Нима сте тук, любезни господарю?
Дори за нощните животни няма
живот в такава нощ! Пред туй небе
разбойниците даже се укриват
във пещерите си! Откак се знам,
не помня да съм виждал досега
такива страшни мълнии, такива
ужасни трясъци, такъв див рев
на дъжд и вятър! Не, подобно чудо
не се търпи!

ЛИР:
Чрез него боговете
ще видят кой е гузен. Трепери,
мерзавецо, убягнал на закона!
Укривай се виновно във ръкава,
десницо кървава! От страх бледней ти,
клетвопрестъпнико, и ти, фалшиви
пазачо на морала, тайно вършещ
кръвосмесителство! Крещи във ужас,
подлецо, който под пристойна форма
копал си гроба другиму! Злодейства,
укрити най-надеждно, раздерете
покровите си тройни и просете
небесните викачи за отсрочка!
Аз нямам страх! По-малко съм грешил,
отколкото грешили са към мене!

КЕНТ:
И гологлав! Добри ми господарю,
колибка знам наблизо тук, която
ще ви окаже временна закрила.
Поотдъхнете там, пък аз ще ида
във този замък. Той е по-студен
от камъка, със който е граден,
и ей сега, като ви дирих в него,
напъди ме, но аз ще изнасиля
свадливия му прием.

ЛИР:
Подлудявам!
Ела, момче! Студено ти е, а?
И мен ми е студено... Де е този
подслон, мой друже? Нуждата е учен,
умеещ да превръща в скъпоценност
най-долните неща. Колиба? Дай я!...
Глупаче бедно, чувствам в туй сърце
едно парченце, жалещо и тебе.

ШУТЪТ:
"Човек, когато няма ум,
хей-хо, пълзят мъгли, мъгли,
ще тегли, без да вдига шум,
а пък дъждът вали, вали..."

ЛИР:
Така е миличък!... Води ни, друже,
в колибата!

ШУТЪТ:
Хубава нощ — и куртизанка ще охлади! Искам да кажа едно пророчество, преди да тръгна.
Щом почне попът туй да прави,
което от амвона слави,
кръчмарят — грешно да не смята,
да съди право съдията,
крадецът сборища да мрази,
от грях лъжецът да се пази,
женкарят в огъня да вика,
на мястото на еретика,
да кара рицарят без заем,
клеветник що е да не знаем,
лихварят лихва да зачерква
и курвата да зида черква,
тогаз във таз държава наша
такава ще настъпи каша,
че ходенето по земята
ще се извършва със краката!
Но това пророчество ще го каже магьосникът Мерлин, защото ние с тебе, чиченце, живеем много преди неговото време!

ГЛОСТЪР:
Ах, Едмънд, Едмънд, не ми харесва това безчовечно отношение! Когато поисках да му окажа милост, те ми отнеха правото да се разполагам в собствения си дом и ми забраниха под страх от доживотна немилост да говоря с краля и изобщо да се грижа за него.

ЕДМЪНД:
Каква жестокост и без човечност!

ГЛОСТЪР:
Така е, но да оставим това!... Слушай: между двамата князе се е появила пукнатина и дори нещо повече. Тази нощ получих писмо. — Но помни, това е страшна тайна; държа го заключено в кабинета си! — За оскърбленията, на които кралят е подложен сега, ще дойде сурово възмездие. Част от силна войска е вече прехвърлена на нашия бряг. Трябва да вземем страната на краля. Ще го намеря и тайно ще му помогна. Ти върви и отвлечи с разговор вниманието на княза, та да не забележи отсъствието ми! Ако пък запита за мене, аз съм болен и на легло. Може би ще загина — защото и със смърт бях заплашен, — но трябва да помогна на стария си господар, краля! Невероятни неща се готвят, Едмънд, моля те, бъди предпазлив!


ЕДМЪНД:
За тази запретена милост князът
веднага ще узнае; а тъй също
и за писмото. Туй ще ми спечели
което той загуби, тоест всичко.
Синът се качва — спускай се, бащичко!

КЕНТ:
Пристигнахме. Да влезем, господарю!
Такава буря никой на открито
не може да изтрае!

ЛИР:
Остави ме!

КЕНТ:
Не, влезте, моля ви!

ЛИР:
Не ми разкъсвай
сърцето, казвам ти!

КЕНТ:
По-скоро свойто
разкъсал бих! Да влезем, господарю!

ЛИР:
Разбирам, струва ти се много страшен
тоз остър вихър, който ни пронизва
през дрехите. И той за теб такъв е.
Но щом ни порази по-тежка болест,
по-лекият недъг едва се чувства.
Ний бягаме от мечката стръвница,
но, стигнали до бурното море,
обръщаме се към пастта на звяра.
Снагата страда при спокоен ум,
но бурята във таз глава не дава
на сетивата ми да чувстват друго
освен онуй, което блъска тук!
О, непризнателност! Неблагодарност
на родно чедо! Ти храна му даваш,
а то ти хапе пръстите! Но аз
ще им платя! Спри, плач! Да ме изгонят
в такава нощ!... Дъжд, лей се — ще изтрая!...
О, Гонерила! О, Регана! Боже!...
Баща си, който тъй великодушно
раздаде ви... О, Господи, натам е
безумието! Трябва да се пазя!
Ни дума вече!

КЕНТ:
Влезте, господарю!

ЛИР:
Не, влизай сам! За себе си грижи се!
Таз буря ми помага да не мисля
за друго зло, по-яростно от нея!...
Или добре! Ще вляза!
Към Шута.
Първо ти,
момчето ми!... О, зла бездомна бедност!...
Не, влизай ти! Ще се помоля вънка,
преди да легна.
О, бедни голи люде по света,
където и да сте, във тази буря,
нещастни, как с глави незащитени,
с тела, изнемощели от глада,
във дрипели на дупки и прозорци,
ще се опазите от нея? Да,
за вас преди съм мислил твърде малко!
Богатство, туй е цяр за теб: изпитай
това, което клетниците чувстват,
за да откъснеш след това за тях
излишъка си и с това направиш
небето недотам несправедливо!

ЕДГАР:
Дванайсет разтега дълбочина!
Дванайсет разтега! Горкият Том!

ШУТЪТ:
Не влизай, чиченце! Тук има един дух! На помощ! На помощ!

КЕНТ:
Подай ръка! Какво видя, кажи!

ШУТЪТ:
Зъл дух, зъл дух! Казва, че името му било "Том без дом"!

КЕНТ:
Ти кой си, който в сламата ръмжиш?
Излизай!

ЕДГАР:
Пазете се, Нечистия ме гони! — "Във глога свири вихърът студен." Дъ-дъ-дъ-дъ! Върви си в студеното легло, да се сгрееш!

ЛИР:
Дали имот на дъщери раздал си,
та си дошъл дотук?

ЕДГАР:
Подайте нещо на бедния Том! Нечистия го гони насам-натам през огън и плам, през въртопи и бури, през блата и мочури! Слага му ками под възглавката, примки под седалката, мишеморка до паницата! Мами го да препуска подир сянката си по мостове, миля високи — педя широки! Да ти опази небето ума и разума! На Том му е студено! Дъ-дъ-дъ-дъ! Да те закриля от бури, зли звезди и лошо око! Подай милостиня на Том, дето е без дом и Нечистия го мъчи! Ей го, ако река, ще го хвана!... Ей го там!... И тук!... И тук!...

Бурята не престава.

ЛИР:
Какво? Наистина ли си доведен
до туй от дъщерите си? Нима
не си остави нищо? Всичко даде?

ШУТЪТ:
Не, запазил си е една дрипа, та да не ни е срам, като го гледаме.

ЛИР:
Тогава всички болести, които
висят във въздуха над греховете,
да хлуйнат върху твойте дъщери!

КЕНТ:
Той няма дъщери.

ЛИР:
Умри, лъжецо!
Неблагодарни дъщери — туй само
могло е да го смъкне толкоз ниско.
Изглежда, вече модно е бащите
такава скъдна милост да дочакват
към старата си плът. Заслужен жребий!
Нали от нея са били родени
тез пеликански дъщери, кълвящи
от бащината гръд!

ЕДГАР:
Пиликок се дигнал — дири пиликочка! Пили-пили-пили — и се залепили!

ШУТЪТ:
Тази студена нощ ще ни подлуди и пощури всички.

ЕДГАР:
Пази се от Нечистия! Слушай родителите си! Дръж си на думата! Недей да сквернословиш! Не блудствай с чужда жена! Не ламти по разкош! На Том му е студено!

ЛИР:
Какъв си бил ти?

ЕДГАР:
Изтънчен кавалер. Горд и наперен! Къдрех си косите, носех си ръкавиците под панделката на шапката, обслужвах страстите на дамата си и вършех с нея онуй, дето обича тъмнината. Изричах колкото думи, толкоз клетви и до една ги престъпвах пред ясния лик на небето. Заспивах, кроейки блудства, и се будех, за да ги върша. Обичах силно виното и страстно зара, а по женската част надхаремвах и турския султан. Със сърце за лъжи, с ухо за сплетни, с ръка за злини; свиня по ленивост, лисица по хитрост, пес по ярост, лъв по хищност! Не давай на бедното си сърце да се мами по скърцане на пантофки и шушукане на коприни! Пази си крака от праг на бардак, ръката — от цепка на фуста, перото — от тефтер на лихвар, и тогаз не се бой от Нечистия! "Във глога ще свири вихърът студен." фю-фю-фю, три-ли-ли! Дъ-дъ-дъ! Дофине, адски сине, пусни го — нека мине!

ЛИР:
Ти би бил по-добре в гроба, отколкото да срещаш така с неприкрито тяло гнева на небесата! Нима човекът е това и нищо повече? Разгледайте го хубаво!... Ти не дължиш ни свила на червея, ни кожа на звяра, ни вълна на овцата, ни парфюм на мускусната котка. Ха! Ние тука и тримата сме подправени. А ти си своята същина. Човекът, очистен от всички прибавки, е само това, което си ти — едно нещастно, голо, чаталесто животно! Махайте ги, махайте ги тези заемки! Разкопчайте ме!

Къса дрехите си.

ШУТЪТ:
Моля ти се, чиченце, успокой се! Хладничко е тази нощ — не е за къпане! Даже и огънят в тази дива пустош би бил като желание на развратен старец — една искрица в сърцето, а навсякъде по тялото — студ и лед. Ето, пристига едно блуждаещо огънче!

ЕДГАР:
Това е нечистият бяс Флибъртиджибет! Той излиза след вечерня и броди до първи петли. Той е, дето носи на хората перде на окото, кривогледство и заешка устна, а на пшеницата — ръжда. И каквото види живо по земята — напада го!
Свети Витолд — небесна сила —
вървял сред нива вретенила.
Срещу му — чума на кобила.
Пръждома, бяс,
далеч от нас!
Махай се, вещице, махай се!

КЕНТ:
Какво ви е, любезни господарю?

ЛИР:
Какъв е този?

КЕНТ:
Кой си? Какво дириш?

ГЛОСТЪР:
А вие как се казвате? Кои сте?

ЕДГАР:
Том без дом, дето яде жаби и тлъсти, и слаби, и без разлика всички попови лъжички, гущери, дъждовници и техните любовници; а като го сграбчи Нечистия, лапа крави фъшкии, дъвче спуздрени плъхове и кучешки мърши. И като свърши, лочи зелената мантия на блатата. С камшик го гонят от окръг в окръг, в затвор го тикат и в пранги слагат! Него, който е имал три костюма за гърба, шест ризи за смяна, кон за седлото и меч за бедрото, а пък сега
със мишки, плъхове, гадини
се храни Том от пет години!
Пазете се от този зад мен! Мирно, Смълкин!
Кротувай, дяволе!

ГЛОСТЪР:
Нима това е свитата ви, сър?

ЕДГАР:
И князът на нощта е благородник.
Едни му викат Модо, други — Маху.

ГЛОСТЪР:
Чедата ни така се изродиха,
ваше величество, че вече хапят
бащите си!

ЕДГАР:
На Том му е студено!

ГЛОСТЪР:
Елате с мене! Моят дълг не може
докрай да изпълнява злата воля
на безсърдечните ви дъщери.
Те искаха, вратите си залостил,
да ви оставя вън в таз грозна нощ,
но аз съм тук, за да ви отведа,
където чакат ви храна и огън.

ЛИР:
Не, оставете ме да побеседвам
със този философ!... Кажи, какво
поражда гръмотевицата, а?

КЕНТ:
Послушайте го, сър! Вървете с графа!

ЛИР:
Две думи само с тоз мъдрец Тивански!...
Какво постигна в своята наука?

ЕДГАР:
Да гоня злия и да пукам въшки.

ЛИР:
Ще те попитам нещо насаме.

КЕНТ:
Настойчиво го подканете, графе!
Побърква се!

ГЛОСТЪР:
А как ще бъде инак,
когато родните му дъщери
го искат мъртъв! О, добрият Кент!
Той го предсказа! Клетият изгнаник!
Побъркал се! Ще ти разкрия, друже,
че аз самият съм почти побъркан!
Аз имах син, но сам го обявих
извън закона. Искаше... Сега!...
да ме убие. А как скъп ми беше!
Не, друг баща не е обичал тъй!
И истина ти казвам, тази скръб
ме подлуди!... Каква страхотна нощ!...
Елате, господарю!

ЛИР:
А! Простете!
Елате с нас, любезни философе!

ЕДГАР:
На Том му е студено!

ГЛОСТЪР:
Хайде, хайде,
върви в колибата да се постоплиш!

ЛИР:
Тогава всичките да влезем в нея!

КЕНТ:
Не, ваша милост, вий насам!

ЛИР:
Не, с него!
Аз искам да съм с моя философ!

КЕНТ:
Бъдете отстъпчив към него, графе!
Да вземем и тогова!

ГЛОСТЪР:
Да, ще трябва!

КЕНТ:
Върви със нас, приятелю!

ЛИР:
Ела,
добри ми атинянино!

ГЛОСТЪР:
По-тихо!
Без разговори! Ш-ш-шт!

ЕДГАР:
"Княз Роланд пристигна под мрачната кула,
затворена с тежък катанец"...
"... А великанът каза: — Хъм,
надушвам мирис на британец!"

КОРНУОЛСКИЯТ КНЯЗ:
Ще му отмъстя, преди да съм напуснал дома му!

ЕДМЪНД:
О, господарю, боя се, че хората ще ме осъдят, задето верността ми към вас е взела връх над синовната любов!

КОРНУОЛСКИЯТ КНЯЗ:
Сега виждам — вашият брат е пожелал смъртта на баща ви не само поради своята престъпна наклонност, но и подбуден от неговата извратеност.

ЕДМЪНД:
Колко е коварна съдбата към мен — кара ме да се разкайвам за туй, че съм постъпил честно! Ето това е писмото, за което той ми спомена. То доказва, че той е пращал шпионски сведения на френския крал. О, небеса, да го нямаше това предателство или поне друг да го беше открил!

КОРНУОЛСКИЯТ КНЯЗ:
Елате с мен при княгинята!

ЕДМЪНД:
Ако писмото се окаже вярно, много работа ще ви се отвори.

КОРНУОЛСКИЯТ КНЯЗ:
Вярно или не, то те направи граф Глостър. Разузнай къде е баща ти, за да го задържим по-лесно!

ЕДМЪНД:
Ако го заваря, като оказва помощ на краля, това ще подкрепи подозренията му... Ще постоянствам в своето верноподаническо чувство, княже, колкото и мъчителен да е за мене спорът му с вика на кръвта!

КОРНУОЛСКИЯТ КНЯЗ:
Аз ще пренеса върху тебе доверието си и ти ще откриеш в мене един баща, по-добър от своя!

ГЛОСТЪР:
Тук е все пак по-добре, отколкото на открито. Недейте му придирва. Ще се постарая да го направя по-удобно с каквото мога. Няма да се бавя.

КЕНТ:
Боговете да ви възнаградят за добрината! Бесът надви всичките му умствени сили!

ЕДГАР:
Фратерето ме вика! Казва, че великият Нерон ловял сега риба с въдица край езерото на мрака. Моли се, глупчо невинни, и се пази от Нечистия!

ШУТЪТ:
Можеш ли ми каза, чиченце, какъв е лудият — дворянин или селянин?

ЛИР:
Крал е! Крал!

ШУТЪТ:
Не позна! Той е селянин, на когото синът е станал дворянин, защото такъв, и да е с ума си, пак ще се побърка, като види как хлапето му се дуе пред него.

ЛИР:
Да можех да насъскам двеста бяса
към тях да литнат с нажежени вили!

ЕДГАР:
Нечистия ме хапе по гърба!

ШУТЪТ:
Луд е, който вярва на вълча кротост, конско здраве, хлапашка любов и курвенска клетва!

ЛИР:
Добре тогаз. Откривам съд над тях!
Към Едгар.
Ти сядай тука, съднико премъдри!
Към Шута.
Ти тука, учени законоведе!...
Лисици непризнателни, на съд!

ЕДГАР:
Погледайте го как се е облещил!
Ако ти трябват зрители, госпожо?
"Моя малка Бес,
в лодката си влез
и ела ми на гости със нея!..."

ШУТЪТ:
"... Няма как, момче,
чепът й тече
и при тебе да дойда, не смея!"

ЕДГАР:
Нечистия мами бедния Том с глас на славей! Хопданс пищи в корема на Том — иска две пресни херинги. Стига си ръмжал, черни ангеле, нямам храна за тебе!

КЕНТ:
Недейте се вълнува, господарю!
Пооблегнете се на таз възглавка!

ЛИР:
Не, искам да присъствам на процеса!
Извикайте свидетелите тук!...
Към Едгар.
Ти, съдниче във мантията, сядай!
Към Шута.
И ти до него, негови събрате
по безпристрастие!
Към Кент.
И тебе включвам
в състава на съда. Седни до него!

ЕДГАР:
Да съдим справедливо!
"Вакло ти стадо, сънливо момченце,
влязло е в чужда ливада.
Ако му свирнеш със нежно устенце,
няма от туй да пострада!"
Писи, писи, сива мачко!

ЛИР:
Съдете първо нея: Гонерила! Свидетелствам под клетва пред уважаемия съд, че тя изрита своя баща, нещастния крал!

ШУТЪТ:
Приближете се, госпожо! Вашето име е Гонерила?

ЛИР:
Не може да го отрече!

ШУТЪТ:
Прощавайте, помислих ви за пейка!
А ето я и втората, чиито
жестоки погледи показват ясно
с какво й е натъпкано сърцето!...
Стой! Стреляйте! Задръжте я! След нея!...
И тук поквара! Съднико подкупен,
защо й позволи да се измъкне?

ЕДГАР:
Да ти спаси разсъдъка небето!

КЕНТ:
О, жалост! Господарю, де е туй
душевно равновесие, с което
навремето гордеехте се толкоз!

ЕДГАР:
Ах, тези сълзи ще ме издадат!

ЛИР:
И мойте кученца — Грей, Бланш, Любимка —
на, вижте ги и те ме лаят вече!

ЕДГАР:
Том ще им се озъби! Чиба, песове проклети!
С черни муцуни и с бели,
догове и спаниели,
хрътки, мелези, палаши,
със опаши, без опаши,
Том лицето си пред тях
щом покаже, те от страх
през врати, стобори в миг
ще побегнат с лай и квик!
Дъ-дъ-дъ! Чиба! Поемайте към пазари, празници и панаири! Бедни Том, рогът ти е пресъхнал!

ЛИР:
Тогаз ги пусни да аутопсират Регана, та да видим какъв израстък има в сърцето. Трябва да съществува някаква природна причина, която втвърдява сърцата така.
Към Едгар.
Вас, сър, приемам сред своите сто рицари. Само че кройката на дрехата ви не ми харесва. Знам, ще кажете, че е по персийската мода, но все пак сменете я!

КЕНТ:
Легнете да поспите, господарю!

ЛИР:
Тихо! Тихо! Дръпнете завесите! Тъй! Тъй! Ще вечеряме утре сутрин.

ШУТЪТ:
И — тъй, тъй! — ще заспим утре по пладне!

ГЛОСТЪР:
Приятелю, по-бързо! Де е кралят?

КЕНТ:
Почива, сър. Недейте го събужда —
нещастният, умът му го напусна!

ГЛОСТЪР:
Вземи го на ръце и тръгвай с него!
Дочух, че готвят се да го убият!
Приготвил съм носилка. Положи го
във нея бързо и върви към Довър,
където ще сте в пълна безопасност!
По-бързо, хайде! Ако се забавиш
със четвърт час, и той, и ти, и всички,
които му помагат, ще умрете!
По-бързо вдигай го! Наблизо тук
приготвил съм ви нужното за пътя!

КЕНТ:
Измъчената му природа спи.
А този отдих би могъл да бъде
балсам за изтощените му чувства,
които, ако пътят го разбуди,
по-късно много трудно ще укрепнат.
Към Шута.
Ела насам да вдигнем господаря!
Не бива да оставаш!

ГЛОСТЪР:
Бързо! Хайде!

ЕДГАР:
Щом по-високи страдат редом с нас,
не мислим ний за своя дял тогаз.
Дваж по боли скръбта във нашта гръд,
когато другите се веселят,
и дваж по-лек е нашият товар,
щом имаме във мъката другар.
А ето на, почти под съща скръб
глава привеждам аз, а кралят — гръб!
Аз от баща, а той от дъщери.
Наравно сме. Том, крий се вдън гори,
за слуховете в двора бди оттам
и се разкрий пред хората едвам
когато, пръснал всички клевети
със доказателства, успееш ти
да върнеш на невинния правата
и помириш добрия син с бащата!...
Каквото ще да става, само кралят
дано да се спаси! Том, крий се, крий се!

КОРНУОЛСКИЯТ КНЯЗ:
Бързайте към уважаемия си съпруг и му покажете това писмо! Войската на френския крал е слязла на нашия бряг... А вие открийте и ми доведете тук предателя Глостър!

РЕГАНА:
Обесете го веднага!

ГОНЕРИЛА:
Извадете му очите!

КОРНУОЛСКИЯТ КНЯЗ:
Предоставете го на моя гняв! Едмънд, придружи сестра ни! Наказанието, което е заслужил твоят вероломен баща, не е за очите ти. Кажи на княза да се готви за незабавна война. И ние ще трябва да сторим същото. И да поддържаме честа и постоянна връзка. Сбогом, скъпа сестро! Сбогом, графе Глостър!
Е, казвай! Де е кралят?

ОСВАЛД:
Граф Глостър е успял да го отпрати.
Пред замъка ги срещнали към трийсет
от неговите рицари, които
го дирели в околността. Със него
и неколцина служещи при графа
те бързо се отправили към Довър,
където, хвалели се, че ги чака
приятелска войска.

КОРНУОЛСКИЯТ КНЯЗ:
Стегни конете
за господарката си!

ГОНЕРИЛА:
Сбогом, княже!
Прощавай, сестро!

КОРНУОЛСКИЯТ КНЯЗ:
Едмънд, добър път!
Гонерила, Едмънд и Освалд излизат.
Изменника открийте и завързан
като крадец, докарайте го тук!
Излизат други Слуги.
Живота му не можем да отнемем
без форма на законност, но властта ни
отстъпка ще направи на гнева,
пред който всички хора са безсилни,
макар да го корят.
Влиза Глостър, воден от Слуги.
Ха, ей го тук!
Предател подъл!

РЕГАНА:
Ах, лисицо стара!

КОРНУОЛСКИЯТ КНЯЗ:
Вържете му повехналите китки!

ГЛОСТЪР:
Недейте, княже! Вие сте ми гости!
Приятели, не ми правете зло!

КОРНУОЛСКИЯТ КНЯЗ:
Да се завърже!

Глостър бива завързан.

РЕГАНА:
Стягайте! Изменник!

ГЛОСТЪР:
Не съм такъв, жестока господарко!

КОРНУОЛСКИЯТ КНЯЗ:
За стола! Тъй! Сега ще видиш ти!...

Регана скубе брадата му.

ГЛОСТЪР:
Брадата ми! Кълна се в боговете,
това е недостойно!

РЕГАНА:
Толкоз бяла,
а на предател!

ГЛОСТЪР:
О, порочна жено,
тез косми, дето скубеш ги без жалост,
ще оживеят и ще обвинят
оназ, която със крадливи пръсти
ограбва тъй лика гостоприемен
на своя домакин!

КОРНУОЛСКИЯТ КНЯЗ:
Какви писма
получил си от Франция наскоро?

РЕГАНА:
И без извъртания! Знаем всичко!

КОРНУОЛСКИЯТ КНЯЗ:
И как си съзаклятничил, кажи,
с изменниците, слезли на брега ни?

РЕГАНА:
И под чия закрила си изпратил
побъркания крал?

ГЛОСТЪР:
Получих само
едно писмо с несигурни догадки,
и то от непричастен, не от враг!

КОРНУОЛСКИЯТ КНЯЗ:
Хитруваш!

РЕГАНА:
Лъжеш!

КОРНУОЛСКИЯТ КНЯЗ:
Де изпрати краля?

ГЛОСТЪР:
Във Довър.

РЕГАНА:
Защо в Довър? А? Защо?
Не ти ли казахме, че ако дръзнеш...

КОРНУОЛСКИЯТ КНЯЗ:
Не, нека обясни: защо във Довър?

ГЛОСТЪР:
За кол съм вързан — трябва да търпя
зъба на псетата!

РЕГАНА:
Защо във Довър?

ГЛОСТЪР:
За да не гледам как ще впиваш нокти
в очите на баща си; да не виждам
сестра ти как с глигански зъб ще къса
миропомазаната му снага!
Да бе в морето бурята, която
той гологлав изтрая тая нощ,
то щеше, кипнало да угаси
огньовете небесни; а пък той
усилваше небесния порой
със сълзите си! Във такова време
и вълк да бе завил пред твоя праг,
ти рекла би: "Вратарю, отвори му!"
и биха приподписали тез думи
най-злобните в света! Но аз ще зърна
крилата мъст как бързо се разплаща
със зли чеда!

КОРНУОЛСКИЯТ КНЯЗ:
Ти няма да я зърнеш!
Крепете стола му! Ще го пришпоря
в зениците!

ГЛОСТЪР:
На помощ, вий, които
желаете до старост да сте живи!
О, богове! О, грозна безчовечност!

РЕГАНА:
Така едното ще се подиграва
на другото! И него!

КОРНУОЛСКИЯТ КНЯЗ:
Мъст ще зърва!

ПЪРВИ СЛУГА:
Възпрете си ръката, господарю!
Слуга съм ви от малък, но до днес
услуга по-добра не съм ви правил
от тоз съвет!

РЕГАНА:
Ах, пес!

ПЪРВИ СЛУГА:
С брада да бяхте,
аз бих ви я раздрусал, както трябва!
Нима сте без сърце?

КОРНУОЛСКИЯТ КНЯЗ:
Ах, долен раб!

Двамата измъкват мечове и се бият.

ПЪРВИ СЛУГА:
Ела тогаз и плащай за гнева си!

РЕГАНА:
Дай меча си!... Селяк, ще се бунтуваш!

Грабва меч и пробожда слугата в гърба.

ПЪРВИ СЛУГА:
Убит съм! Урочасайте го, графе,
с единственото си око!... Умирам!

КОРНУОЛСКИЯТ КНЯЗ:
Вън, бяла слуз! Не искам да ме виждаш!
Къде е светлината ти сега?

ГЛОСТЪР:
О, мрак и мъка! Де си, синко Едмънд?
Раздухай всички пламъци на свойта
синовна обич и мъсти за туй
ужасно зло!

РЕГАНА:
Изменнико, ти викаш
на помощ своя неприятел! Едмънд
бе твърде честен, за да те пожали,
и пръв разкри ни твоята измяна!

ГЛОСТЪР:
О, моя лудост! Значи Едгар бил е
оклеветен? Небе, прости на мен
и опази злочестото ми чедо!

РЕГАНА:
Изритайте това животно вън!
Със нос да души пътя си към Довър!
Един Слуга извежда Глостър.
Какво ви е, съпруже? Вий сте блед!

КОРНУОЛСКИЯТ КНЯЗ:
Елате с мен — ранен съм. Прогонете
безокия подлец! А този раб —
на торището!... Губя кръв, Регана!...
Сега ли трябваше!... Подай ръка!

Излиза, подкрепян от Регана.

ВТОРИ СЛУГА:
Ако такъв остане да добрува,
без страх ще върша всякакви злодейства!

ТРЕТИ СЛУГА:
Такава пък, ако живее дълго
и си умре в леглото, то жените
чудовища ще станат до една!

ВТОРИ СЛУГА:
Да идем при нещастния ни граф!
Побърканият ще го отведе,
където той поиска. Тези луди
се убеждават лесно.

ТРЕТИ СЛУГА:
Ти върви
при клетника, а аз пък ще потърся
белтък и ленен плат, за да превържем
лицето му. Небето да е с него!

ЕДГАР:
Все пак е по-добре презиран явно,
отколкото ласкан и пак презиран.
Най-ниско падналият страх не знае
и винаги е пълен със надежди.
Щастливецът предчувства само зло
в промяната — нещастникът от нея
очаква само радост. Затова
добре дошъл, о, невеществен вихър!
Тоз, който е отвян от теб най-долу,
не се бои, че нещо ще му вземеш!
Влиза Глостър, воден от Старец.
Какво е туй? Баща ми? И то воден
от някакъв бедняк? О, свят! О, свят!
Ако не те намразвахме за твойте
превратности, човек не би се давал
на старостта!

СТАРЕЦЪТ:
Добри ми господарю,
изполичар съм ваш и на баща ви,
кажи-речи, осемдесет години...

ГЛОСТЪР:
Отивай си, приятелю! Отивай!
За мен от твойта помощ няма полза,
а ти от нея може да пострадаш.

СТАРЕЦЪТ:
Но как ще се оправяте из пътя!

ГЛОСТЪР:
Аз нямам път — защо са ми очи?
Препънах се, когато виждах. Често
се случва, качествата да ни глезят,
а слабостите ни да се окажат
от полза нам. О, скъпи синко Едгар,
пострадал от излъган бащин гняв,
да доживея с пръсти да те видя,
ще кажа, че прогледал съм!

СТАРЕЦЪТ:
Ти кой си?

ЕДГАР:
О, небеса! Човече, не възкликвай:
"От туй по-страшно няма!" Ето на,
че имало!

СТАРЕЦЪТ:
Един безумен Том!

ЕДГАР:
И може би ще има и по-лошо!
Дорде човек способен е да каже:
"Най-долу съм", не е най-долу още!

СТАРЕЦЪТ:
Хей, де си тръгнал?

ГЛОСТЪР:
Просяк ли е?

СТАРЕЦЪТ:
Да,
и просяк, и безумец.

ГЛОСТЪР:
За да проси,
би трябвало да има малко ум.
Нощес във бурята един такъв
нещастник ме накара да си кажа:
"Човек е червей!" и дори ми спомни
за моя син, макар да бях тогава
аз негов враг. Не знаех много нещо.
Каквото са мухите за децата,
това сме хората за боговете —
убиват ни, когато им е скучно,
за развлечение.

ЕДГАР:
Какво да правя?
Да се шегувам със скръбта, за мене
ще бъде тежко, както и за него!
Все пак ще трябва... Бог помози, старче!

ГЛОСТЪР:
Не е ли голият?

СТАРЕЦЪТ:
Да, той е, сър.

ГЛОСТЪР:
Тогаз върви си! Само, ако искаш,
заради бившия си господар
върни се вкъщи и донес тук нещо
да облечем тоз клетник! Ще ни стигнеш
на миля-две по пътя за към Довър.
Ще го помоля да ме води той.

СТАРЕЦЪТ:
Кой? Лудият?

ГЛОСТЪР:
Това е болестта
на времето ни: луди водят слепи.
Стори, каквото казах ти или
каквото искаш — само тук не стой!

СТАРЕЦЪТ:
Ще донеса най-новата си дреха,
каквото ще да става!

ГЛОСТЪР:
Ей, бедняко!

ЕДГАР:
На Том му е студено! Дъ-дъ-дъ!...
Настрани.
Не мога повече да се преструвам!

ГЛОСТЪР:
Ела насам, ела!

ЕДГАР:
И все пак трябва!...
Покой над твойте кървави очи!

ГЛОСТЪР:
За Довър пътя знаеш ли го, а?

ЕДГАР:
Отвсякъде знам — оттук и оттам, през дол и овраг, за кон и пешак! Бедният Том си е загубил ума от уплах. Да те пази небето от Нечистия, благи човече! В Том са влезли пет беса наведнъж: Обидикът — той е на сладострастието; Хопданс — на немотата; Маху — на кражбата; Модо — на убийството; Флибъртиджибет — на преструвките и превземките... само че той после се всели в камериерките и компаньонките. Да те пази небето, господарю!

ГЛОСТЪР:
Дръж таз кесия, клетнико, когото
съдбата е направила способен
да носи всичко! Моята беда
е щастие за теб. Така небето
да прави винаги, та оня, който
закона му посвоему извърта
и тънещ в похот и разкош, не знае
какво беда е, тъй като не я е
изпитвал сам, да я изпита скоро
и лишното да се разпредели,
за да запълни нуждата на всеки...
Ти бил ли си във Довър?

ЕДГАР:
Бил съм.

ГЛОСТЪР:
Има
край този град висока канара,
надвесена страхотно над морето.
До крайния й ръб ме заведи
и твойта нищета ще облекча
с добра награда. А оттам нататък
водач не ми е нужен.

ЕДГАР:
Дай ръка!
Том бедничкият ще те води, старче.

ГОНЕРИЛА:
Добре дошли у нас! Недоумявам
защо го няма моя кротък мъж
да ни посрещне!
Влиза Освалд.
Де е господарят?

ОСВАЛД:
В дома, мадам, но много променен!
За вражето нахлуване щом чу,
усмихна се; когато му разправих
за подлостта на Глостър и за син му,
доказал верността си, той отвърна,
че бил съм луд и всичко съм разбирал
наопаки; като узна от мен,
че вие се завръщате в двореца,
възкликна гневно: "Толкова по-зле!"
Изобщо радва се на злите вести,
а на добрите, явно, се ядосва!

ГОНЕРИЛА:
Тогаз не влизайте! Такъв е, знам го:
не смее нищичко да предприеме.
За него няма ни една обида,
която да не може да преглътне.
Все пак което казахме си, може
да стане истина. Мой драги Едмънд,
върнете се при брат ни, ускорете
набирането на войска и после
командването поемете сам!
А тук ще трябва аз да взема меча
и хурката да връча на мъжа си.
Тоз предан мой служител ще ни свързва
и скоро (ако дръзнете самичък
да сграбчите успеха си) до вас
ще донесе той волята на таз,
която ви е близка... Дръжте туй!...
Ни дума!... Наклонете се, мой мили!...
Да имаше дар слово таз целувка,
от нея ти би литнал окрилен!
Разбираш ме, нали? На добър път!

ЕДМЪНД:
До гроба ваш!

ГОНЕРИЛА:
О, мой прекрасни Глостър!
Ах, колко са различни мъж от мъж!
На тебе нежността ми е дължима —
без право моят никаквец ме има!

ОСВАЛД:
Съпругът ви пристига, господарко!

ГОНЕРИЛА:
Друг прием струва ми се, заслужавах!

ОЛБАНСКИЯТ КНЯЗ:
О, Гонерила, ти не заслужаваш
и прахоляка, който злият вятър
ти хвърля в недостойното лице!
Страхувам се от теб! За същество,
което тъй родителя си мрази,
не съществуват граници! Онази,
която като клонка се откърши
от своята мъзга, изсъхва бърже
и е за огъня!

ГОНЕРИЛА:
Я, престанете
с таз празна проповед! Не ми се слуша!

ОЛБАНСКИЯТ КНЯЗ:
За злите долна реч е добротата!
Калта се плакне в себе си. О, ужас!
Какво сте сторили? Вий, две сестри...
не, не сестри — тигрици... Как можахте?
Един баща, един почтен старик,
комуто и раздразнената мечка
би лизнала ръката... как успяхте,
тъй варварски, така без жал, до лудост
да го докарате? И брат ми как
търпя това? Той, който му дължи —
като съпруг и като княз — тъй много!
Ако небето не изпрати свои
вършители във кръв и плът, да спрат
туй грозно издевателство, след време
човеците ще се ядат подобно
на морските чудовища!

ГОНЕРИЛА:
Фу, женчо!
Пъзливец кекав с мляко вместо кръв!
Ти имаш бузи само за плесници,
чело за гаври и очи, които
срама не различават от честта!
Не си ли чул, че глупост е да жалиш
злодеите, които са били
наказани, преди да сторят злото?
Във кой килер е твоят барабан?
Французинът развява флаг над тази
задрямала страна и шлем пернат
надвесил е над твоята държава,
а ти, безумен проповедник, хленчиш:
"Защо постъпва тъй?"

ОЛБАНСКИЯТ КНЯЗ:
О, виж се само!
И дяволът по-малко е отблъскващ
от злата хубавица!

ГОНЕРИЛА:
Празен мухльо!

ОЛБАНСКИЯТ КНЯЗ:
Измамно, лицемерно същество,
недей показва зверския си образ!
Ако оставя тез ръце да чуят
какво кръвта им вика, те ще бъдат,
повярвай, твърде склонни да те смачкат,
разкъсат, раздробят! Но женски лик
закриля те, макар и да си дявол!

ГОНЕРИЛА:
Я, той бил мъж!

Влиза Пратеник.

ОЛБАНСКИЯТ КНЯЗ:
Какви са новините?

ПРАТЕНИКЪТ:
О, ваша милост, Корнуолският княз
загина от ръката на слуга,
когато готвеше се да извади
и второто око на графа Глостър!

ОЛБАНСКИЯТ КНЯЗ:
Око? На Глостър?

ПРАТЕНИКЪТ:
Да! Ала слугата,
макар от княза хранен, в миг обхванат
от угризения на съвестта,
измъкна меч, за да го спре; и князът
нахвърли се срещу му разгневен
и го уби, но сам получи рана,
която го отнесе подир него.

ОЛБАНСКИЯТ КНЯЗ:
Това говори, че ви има горе,
вас, висши съдници, които бързо
наказвате делата ни тук долу!
Горкият Глостър! А успя ли князът
да му извади второто око?

ПРАТЕНИКЪТ:
И двете, сър!... Това писмо, госпожо,
е от сестра ви. Каза ми да чакам
за отговора.

ГОНЕРИЛА:
От една страна,
таз смърт ме радва. Но пък тя вдовица
и моят Глостър с нея... Току-виж,
постройката на моите мечти
се срутила... Все пак не лоша вест.
Към Пратеника.
Ще отговоря, щом го прочета.

ОЛБАНСКИЯТ КНЯЗ:
Когато му изваждаха очите,
где беше син му?

ПРАТЕНИКЪТ:
С вашата съпруга
на път за тук.

ОЛБАНСКИЯТ КНЯЗ:
Но тук не е пристигнал.

ПРАТЕНИКЪТ:
Видях го да се връща, като идвах.

ОЛБАНСКИЯТ КНЯЗ:
А за баща си знае ли?

ПРАТЕНИКЪТ:
Да, сър.
Той именно донесе им за него
и ги остави после, та да могат
невъзпрепятствани да го накажат.

ОЛБАНСКИЯТ КНЯЗ:
Аз жив съм, Глостър, за да наградя
прекрасната ти преданост към краля
и отмъстя за твоите очи!...
Ела, приятелю, да ми разправиш
подробности!

КЕНТ:
А защо кралят ви се е върнал така внезапно във Франция? Да знаете какво го е принудило?

БЛАГОРОДНИКЪТ:
Един държавен въпрос, останал нерешен, му тежеше на мисълта. Той се оказа свързан с такава опасност за страната ни, че личното присъствие на краля там стана необходимо.

КЕНТ:
Кого остави за главнокомандващ?

БЛАГОРОДНИКЪТ:
Великият маршал месьо Ла Фар.

КЕНТ:
А имате ли чувство, че писмото
е натъжило вашата кралица?

БЛАГОРОДНИКЪТ:
Разбира се. Тя чете го пред мен
и аз видях по нежните й бузи
сълза голяма да се протъркулва
при всеки тъжен ред. Тя беше сякаш
владетелка, която потушава
метежа на скръбта — васалка нейна,
мечтаеща за власт!

КЕНТ:
О, значи то
й е подействало?

БЛАГОРОДНИКЪТ:
Но не до гняв!
По образа й кротост и печал
се бореха коя да изрази
по-пълно добрината й; и както
понякога през дъжд проблясва слънце,
така — но по-чаровно! — по лика й
се сменяха усмивчици и сълзи;
и лекичкото щастие, което
потрепваше по зрелите й устни,
като че ли не знаеше какви
блестящи гостенки се бяха сбрали
в очите й и взимаха си сбогом,
подобно бисерчета от елмази!
Скръбта — накратко — щеше да се търси
от всички ни, ако красеше всички
по този начин!

КЕНТ:
Нещо да запита?

БЛАГОРОДНИКЪТ:
Не, само два-три пъти каза: "Татко!";
след туй простена: "О, сестри! Сестри!
Позор за пола ни! О, татко! Кент!
Сестри! Сестри! Във бурята! И нощем
Къде си, милост?" — и проляла щедро
от взора си небесен свята влага,
удави в нея своя стон и бързо
изтича, за да страда насаме.

КЕНТ:
Звездите горе, да, от тях зависи
характера ни! Иначе едни
родители не биха породили
така различни рожби! Оттогава
не сте ли разговаряли?

БЛАГОРОДНИКЪТ:
Не съм.

КЕНТ:
А кралят тук ли беше?

БЛАГОРОДНИКЪТ:
Не, заминал.

КЕНТ:
Тогава знайте: бедният, горкият,
побърканият Лир е с мене в Довър.
В минути на проблясък той си спомня
какво ни води тук, но пак отказва
да срещне дъщеря си.

БЛАГОРОДНИКЪТ:
А защо?

КЕНТ:
Върховен срам му пречи да го стори.
Навремето той грубо я лиши
от благослова си и я захвърли
на милостта на случая, в чужбина,
а кучите й две сестри облече
във нейните права — сега това
така отровно жили го, уви,
че той изпитва свян да се яви
пред взора на Корделия.

БЛАГОРОДНИКЪТ:
Горкият!

КЕНТ:
За силите на Олбани и Корнуел
да сте дочул?

БЛАГОРОДНИКЪТ:
Да, идвали насам.

КЕНТ:
Добре тогаз. Елате с мен при краля.
Ще го обслужвате. Аз още трябва
да се загръщам в тайна, но когато
узнаете ме, няма да скърбите,
че сте ме срещнали. Вървете с мен!

КОРДЕЛИЯ:
Да, той е бил! Видели го наблизо,
по-луд от развълнувано море,
да пее гръмко, увенчал глава
със репеи, коприва, бучиниш,
горчивка, троскот, кукувича прежда —
все плевели, растящи във браздите,
сред житото, което ни изхранва.
Две роти да прочешат всяка педя
от буйните нивя околовръст
и доведат нещастния ми татко!
Един Офицер излиза.
Ще може ли човешката наука
да оздрави смутения му ум?
Ще има всичко мое онзи, който
го издери!

ЛЕКАРЯТ:
Аз зная лек за него.
Почивката е нашата кърмачка,
а тя му липсва. Ний ще го приспим
с треви, чието действие затваря
очите на скръбта.

КОРДЕЛИЯ:
О, скрити сили,
о, свойства неизвестни на земята,
бликнете със сълзите ми и дайте
подкрепа на добрия ми баща!...
Търсете го, търсете го по-бързо,
за да не би във пристъп на безумство
да разруши живота си, останал
без средства за борба!

Влиза Пратеник.

ПРАТЕНИК:
Кралице, вести
Британските войски са вече близко!

КОРДЕЛИЯ:
Това ни е известно. Ние също
завършили сме свойте подготовки.
Мой скъпи татко, зарад теб съм тука,
заради теб затрогнах своя крал
с молби и сълзи! Не тщеславен блян
събрал ни е под този флаг развян;
не, обич, обич тук ни призова
да водим бой за бащини права!...
Дано го чуя и съгледам скоро!

РЕГАНА:
Строени ли са вашите войски?

ОСВАЛД:
Строени са, мадам.

РЕГАНА:
А брат ни лично
със тях ли е?

ОСВАЛД:
Със тях, но без охота.
Сестра ви по я бива за войник.

РЕГАНА:
Граф Едмънд разговарял ли е с него?

ОСВАЛД:
Не е, мадам.

РЕГАНА:
Какво ли има в туй
писмо на моята сестра до графа?

ОСВАЛД:
Не знам, мадам.

РЕГАНА:
Граф Едмънд се отправи
по важна работа. Сгрешихме с Глостър —
не трябваше да го оставим жив:
сега, където иде с тез очи,
настройва духовете срещу нас;
и Едмънд — мисля — тръгнал е след него
със цел да съкрати, от милост воден,
смрачените му дни; и да огледа
разположението на врага.

ОСВАЛД:
Отивам да го диря!

РЕГАНА:
Останете!
Войските тръгват утре сутринта.
Опасно е по пътищата.

ОСВАЛД:
Зная,
но господарката ми заповяда
да му предам писмото час по-скоро!

РЕГАНА:
Защо й е дотрябвало да пише?
Тя би могла и устно!... Знам ли... Чувай,
ще те зарадвам. Дай да разпечатам
това писмо!

ОСВАЛД:
Мадам, по-скоро бих...

РЕГАНА:
Сестра ми не обича своя мъж.
Това е явно. А когато беше
тук в замъка, тя награди граф Едмънд
с красноречиви погледи. Аз зная,
че вий сте й довереник...

ОСВАЛД:
Кой, аз?

РЕГАНА:
Да, точно вие! Знам какво говоря.
И, моля ви, вземете си бележка
за следното: съпругът ми почина.
С граф Едмънд се разбрахме. Той е много
по-подходящ за моята ръка,
отколкото за тази на сестра ми.
Съобразете сам! Това предайте
на него, а на свойта господарка,
когато й разправите за всичко,
вий дайте й съвет да бъде умна!
И срещнете ли слепия предател,
помнете: повишение очаква
тоз, който го довърши!

ОСВАЛД:
О, мадам,
дано го срещна! И ще ви докажа
с коя от двете съм!

РЕГАНА:
На добър час!

ГЛОСТЪР:
Далеч ли е скалата?

ЕДГАР:
Ние вече
отдавна се катерим към върха й.
Наклона не усещате ли?

ГЛОСТЪР:
Не.
Дори бих казал, че вървим по равно.

ЕДГАР:
Не чувате ли как бучи морето?

ГЛОСТЪР:
Не чувам нищо.

ЕДГАР:
Може би защото
по примера на зрението гаснат
и другите ви чувства.

ГЛОСТЪР:
Може би.
Гласът ти ми се вижда променен,
по-гладко и по-смислено говориш.

ЕДГАР:
Грешите. Само дрехите сменил съм.

ГЛОСТЪР:
Речта ти ми се струва по-красива.

ЕДГАР:
Пристигнахме. Не мърдайте нататък!
Как шеметно и страшно е, когато
човек надзърне във такава бездна!
Там долу нейде чайките се вият
във слоевете от междинен въздух
като рояк мухи. Един нещастен
сбирач на морски копър е увиснал
на равно разстояние от нас
и от морето, мъничък съвсем.
Рибарите, сновящи по брега,
са сякаш мишки. Корабът закотвен
е станал дребен като свойта лодка,
а тя самата пък едва се вижда,
като поплавък. И шумът неспирен
на пяната, търкаляща безброя
от камъчета, не достига тук.
Не ща да гледам вече, току-виж,
подведен от замаяния поглед,
политнал съм надолу със главата
във пропастта!

ГЛОСТЪР:
Вземи и мен, където
сега стоиш!

ЕДГАР:
Подайте ми ръка!...
Внимателно!... Така!... Сега сте точно
на края на скалата. Честна дума,
за нищо на света не бих подскочил
дори на място!

ГЛОСТЪР:
Щом е тъй, пусни ме!
Вземи и таз кесия — тя съдържа
брилянт, безценен за един бедняк.
Да те закрилят боговете! Сбогом.
Извикай, за да чуя, че си тръгнал!

ЕДГАР:
Е, хайде, сбогом, сър!

ГЛОСТЪР:
На добър час!

ЕДГАР:
Ако със мъката му се шегувам,
то с цел го правя да я излекувам!

ГЛОСТЪР:
Пред вас, о, всемогъщи богове,
отказвам се от този свят и смъквам
от себе си мъчителното бреме.
Да можех да го нося, без да влизам
във спор с непрекословната ви воля,
оставил бих кадящата угарка
на дните ми да се стопи докрай!
Ако е жив, пазете моя Едгар!...
Е, друже, сбогом!

ЕДГАР:
Сбогом! Тръгнах, сър!...
Глостър се хвърля напред и пада на земята в несвяст.
Дали не може пък една представа
да похити хазната на живота,
щом тоз живот самичък я поднася
на похитителя? Да беше стигнал,
където бе намислил да отиде,
сега изобщо нямаше да мисли!...
Ей, сър!... О, Боже! Жив или умрял?...
Ей, сър! Не чувате ли?... Оживява!
За малко да издъхне!... Как си, старче?

ГЛОСТЪР:
Върви си! Остави ме да умра!

ЕДГАР:
Каквото и да бъдеше — освен
въздушна нишка, паяжинка, пух, —
след падане от толкова високо
ти би се разтрошил като яйце!
А гледам те, че дишаш, кръв не лееш,
изглеждаш здрав, говориш! Десет мачти
една над друга няма да достигнат
ръба, от който падна! Просто чудо!
Как стана, а?

ГЛОСТЪР:
Наистина ли паднах?

ЕДГАР:
От тоз отвесен тебеширен рид!
Хе откъде! Дори и чучулига
от тъй високо няма да се чуе!
Не виждаш ли?

ГЛОСТЪР:
Не мога. Сляп съм, драги!
Нима бедата е лишена вече
от правото сама да сложи точка
на себе си? Все пак утеха беше
да можеш да се скриеш във смъртта
от произвола, да измамиш с нея
мъстта на властващия!

ЕДГАР:
Дай ръка!
Вдигни се! Ха така! Краката как са?
Добре ли се държиш?

ГЛОСТЪР:
Уви, добре!

ЕДГАР:
Това надхвърля всички чудеса!
Какво бе туй създание, което
се раздели със тебе на ръба
на зъбера?

ГЛОСТЪР:
Един нещастен просяк.

ЕДГАР:
Очите му оттук ми се видяха
подобни на луни! Хиляда ноздри
то имаше! И клонести рога,
накъдрени като море във буря!
Ей, татенце, това било е дявол!
На боговете да благодариш —
за да ги славим, те нерядко вършат
такива чудеса!

ГЛОСТЪР:
Да, да! Тъй беше!
От днес ще нося мъката, додето
извика: "Стига!" Този непознат
повтаряше след всяка своя дума
"Нечистия" и аз от туй заключих,
че е човек, и тръгнах подир него.
Той, дяволът, довел ме е дотук!

ЕДГАР:
Не се вълнувай!
Влиза лудият Лир.
Кой е този там?
Здрав разум никога не би накичил
тъй своя притежател!

ЛИР:
Не, нищо не могат да ми направят! Какво, че съм сякъл пари? Аз съм кралят!

ЕДГАР:
О, страшна гледка, късаща сърцето!

ЛИР:
Природното право стои над правните кривди! Ето ти парата на ръка, войниче!... Оня там държи лъка си като плашило за гарги! Опъни, опъни! До върха на стрелата!... Ха, мишка, дръж!... Ш-ш-шт! Тихо, това късче печено сирене ще свърши работа!... Ето я бойната ми ръкавица! Ще я хвърля и на великан!... Донесете алебардите!... Чудесно литна, пиленце, право в целта, право в нея! Фю-ю-ют!... Парола?

ЕДГАР:
Сладък риган!

ЛИР:
Минавай!

ГЛОСТЪР:
Познавам този глас!

ЛИР:
Ха! Гонерила с бяла брада! Умилкваха ми се като кученца, намираха ми бели власи в брадата, преди да ми бяха поникнали чернит. И на всяка дума — "да, господарю", "не, господарю"! Но "да" и "не" едновременно не са по вероучението. Когато дъждът дойде да ме накваси, когато вятърът ми разтресе зъбите и когато гръмотевиците не пожелаха да замлъкнат въпреки заповедите ми — тогава ги разбрах аз, тогава ги надуших добре! Измамнички! Разправяха ми, че съм бил какво ли не! Лъжа! И мен ме лови треската!

ГЛОСТЪР:
Аз помня и най-малкия оттенък
на този глас! Не е ли той на краля?

ЛИР:
Да, крал съм аз от шпорите до шлема!
Виж мойте поданици как треперят
пред взора ми!... Дарявам ти живота!
А теб защо те съдят? Я да чуем!
Прелюбодейство?
И смърт за туй? Помилван си! Как може!
Врабците блудстват, златните мушици
развратничат пред моите очи!
Вирей, съвъкупление!
На Глостър копелето незаконно
излезе по-грижовно към баща си,
отколкото към мен двете ми рожби,
заченати редовно!
На воля, блудство! Карай през просото!
Разплождай! Имам нужда от войници!...
Погледайте я таз предвзета дама,
която се държи като че ли
между бедрата има хладен мрамор
и с възмущение глава извръща,
щом само чуе думата "наслада" —
кобилата и женската на пора
не се отдават на сластта по-жадно
от нейна милост! Да, над кръста те
жени са, а кентавърки под него!
Дотука ги владеят боговете,
оттук надолу — дяволът!
Да, там е пъкъл, мрак и серен дим,
жарава, пламъци, разпад и смрад!
Фу! Фу! Тфъ! Тфъ! Аптекарю, продай ми
два грама мускус, за да умъртвя
вонята на представата си! Дръж
пари за него!

ГЛОСТЪР:
Ръката си ми дайте за целувка,
мой господарю!

ЛИР:
Тя смърди на тленност.
Да я избърша първо!

ГЛОСТЪР:
О, малък свят, издъно разрушен!
Големият тъй също някой ден
ще се разсипе!... Помните ли кой съм?

ЛИР:
Помня много добре очите ти. Не ме гледай така накриво! Колкото и да ме стреляш, сляпо Купидонче, вече няма да се влюбя! На, прочети моето предизвикателство и виж почерка му!

ГЛОСТЪР:
Да беше всяка буква в него слънце,
пак нямаше да мога да я видя!

ЕДГАР:
Не бих повярвал, ако бях го чул,
но тъй е! И сърцето ми се къса!

ЛИР:
Чети!

ГЛОСТЪР:
С какво? С тез очни кухини ли?

ЛИР:
А, това ли искаше да ми кажеш? Че нямаш нито парици, нито очици? Нищо! На очите ти е тежко, но пък на кесията ти нали й е леко? Все пак можеш да видиш как върви светът!

ГЛОСТЪР:
Мога само опипом.

ЛИР:
Какво? Да не си луд? Човек може и без очи да види как върви светът! Гледай с ушите си! Виж как оня съдия ругае тоя дребен крадец! Чуй сега да ти пошепна нещо: смени им местата и, фокус-мокус, кой е крадецът — кой е съдията?... Видял ли си дворно куче да лае по просяк?

ГЛОСТЪР:
Да, господарю.

ЛИР:
И човека да бяга от песа? Ето ти великия символ на властта. И на песа трябва да се подчиняваш, щом е на служба!
Разголвай гръб, стражарю нечестиви!
Как смееш да извиваш своя бич
над блудницата, като тайно жаждаш
да блудстваш с нея? Ей го на, лихваря
с достойнство беси дребния джебчия!
През дрипите прозира всеки грях,
а мантии и шуби скриват всичко!
Покрий вината с тънък пласт от злато
и ще ти счупи меча на закона,
обвий я с колкото си щеш парцали —
ще я прониже сламка на пигмей!
Виновни няма! Аз ги оправдавам!
Помни това от мене, който мога
да кажа: "Млък!" на всеки обвинител!
Един съвет: купи си очила
и като хитър политик прави се,
че виждаш бистро в мътното!... Изуй ме
По-силно дърпай! Още малко! Тъй!

ЕДГАР:
О, смесица от разум и безумство!
Прозрения сред лудост!

ЛИР:
Ако за мен ще плачеш, то вземи
очите ми! Аз знам те. Ти си Глостър.
Търпи! Със плач дошли сме на света.
Сам знаеш, че подушили за пръв път
дъха на въздуха, пищим и плачем.
Чуй, чувай една проповед!

ГЛОСТЪР:
О, мъка!

ЛИР:
Родени, ний плачем, че дошли сме
на таз огромна сцена за глупци
и шутове... Чудесна шапка! Знаеш,
ще бъде хитро да обвием в плъст
краката на конете! Да, и тихо
в тила на зетьовете щом проникнем,
тогава смърт наляво, смърт надясно,
смърт, смърт!

Влиза Благородник със Слуги.

БЛАГОРОДНИКЪТ:
Ха, ей го! Обкръжете го! Така!...
Сър, нашата кралица, дъщеря ви...

ЛИР:
Нима съм пленник? Нямам ли защита?
Отново ли играчка на съдбата?
Не ми правете зло! Ще ме откупят!
Хирург ми трябва! Тежко съм контузен
във мозъка!...

БЛАГОРОДНИКЪТ:
Ще ви намерим всичко!

ЛИР:
Отнийде помощ! Сам и изоставен?
От скръб такава на човека може
очите му да станат като лейки
и с тях градината си да полива
или да пръска есенния прах!

БЛАГОРОДНИКЪТ:
Любезни, сър...

ЛИР:
Добре! Ще падна с блясък!
Като жених във брачното легло!
Ще бъда весел! Знаете ли, аз
съм всъщност крал!

БЛАГОРОДНИКЪТ:
И царствен при това.
Слуги на волята ви!

ЛИР:
Виж, тъй може!
Но който иска да ме улови,
ще трябва да поприпка с мен!... Ти гониш!

Излиза, тичайки, следван от Слугите.

БЛАГОРОДНИКЪТ:
Такова зрелище извиква жалост
дори при просяк, камо ли при крал!
Но третата ти рожба ще издигне
природата от бездната, в която
захвърлиха я първите ти две!

ЕДГАР:
Сполайте, сър!

БЛАГОРОДНИКЪТ:
Дал Бог доброто! Казвай!

ЕДГАР:
Дали сте чули, сър, за предстоящо
сражение наблизо?

БЛАГОРОДНИКЪТ:
То се знае!
Тук, който има слух, е чул за него!

ЕДГАР:
А близо ли е чуждата войска?

БЛАГОРОДНИКЪТ:
Съвсем наблизо и се движи бързо.
Ядрото й след час ще бъде тук.

ЕДГАР:
Благодаря ви, сър. Това е всичко.

БЛАГОРОДНИКЪТ:
Кралицата ни се забави тука
по лично дело, но войските вече
са във движение.

ЕДГАР:
Благодаря ви!

Благородникът излиза.

ГЛОСТЪР:
Вземете ме, всеблаги богове,
та злото в мене да не ме подмами
отново да подиря своя свършек,
преди да бъде той угоден вам!

ЕДГАР:
Добре се молиш, татко!

ГЛОСТЪР:
А ти кой си
добри приятелю?

ЕДГАР:
Един бедняк,
когото собствените му неволи
научили са жалостив да бъде
към чуждите. Ела, аз знам тук близко
подслон за теб!

ГЛОСТЪР:
Благодаря ти, синко.
Дано небето да те награди!

Влиза Освалд.

ОСВАЛД:
Наградата е моя! Провървя ми!
Предателю, безокият ти череп
е бил създаден, за да ме издигне!
Моли се бързо! Гол е вече мечът,
от който ще умреш!

ГЛОСТЪР:
Дано е силна
десницата, която го държи!

Едгар се намесва.

ОСВАЛД:
Селяк! Ще покровителстваш един
предател, обявен извън закона?
Марш, пес, че, току-виж, те заразил
със свойта участ! Пускай му ръката!

ЕДГАР:
Туй няма да го бъде! Не го давам!

ОСВАЛД:
Пусни го, робе, че ти взех живота!

ЕДГАР:
Върви си кротко по пътя, господине, и остави простите хорица на мира! Ако тъй се взимаше живот, нямаше да изтрайваме по две недели на тая земя... Не! Не приближавай стареца! Назад, казвам ти, че ще опитам кое е по-яко — твоята глава или моят кривак! Ясно ли е?

ОСВАЛД:
Ах, ти, бунище!

Бият се.

ЕДГАР:
Ще ти изкъртя зъбките, сър! Не можеш ме уплаши с тия номера!

ОСВАЛД:
Уби ме, робе!... Взимай таз кесия!...
Ако желаеш да получиш още,
зарий трупа ми, а това писмо...
във пазвата ми... отнеси на Едмънд,
граф Глостър... във британската войска...
О, ненавременна нелепа смърт!

ЕДГАР:
Познах те. Ти обслужваше порока
на свойта господарка, както даже
самото зло не би могло да иска!

ГЛОСТЪР:
Нима умря?

ЕДГАР:
Ти, татенце, седни!
Ще го пребъркам. Може туй писмо
да ми окаже дружеска услуга.
Не диша вече. Съжалявам само,
че не умря с присъда и палач.
Прощавай, восък! Вий, добри обноски,
недейте ме упреква! Няма как!
Заради тайната на своя враг
ний често му отваряме гърдите.
А туй е само плик. Ще позволите!
Чете.
"Спомни си взаимния ни обет! Сега ще имаш много сгодни случаи да го премахнеш. Стига да не ти липсва желание, ще се намери кой да ти създаде час и място. Ако той се върне победител, всичко е загубено. Тогава аз ще бъда негова пленница, а леглото му — затвор за мен. Освободи ме от омразната му топлина и сам заеми своето място до мен като награда за подвига си!
Твоя любеща те (бих искала да прибавя: съпруга) Гонерила"
Жени, вместилища на мътни страсти!
Крои смъртта на благия си мъж,
за да добие вместо него брат ми!...
Теб, писмоносецо на тази двойка
от кървави развратници, набързо
със пясък ще зарина, а това
послание от страст и от омраза,
като назрее час ще дам на княза.
Добре ще е за него да узнай
за твойта служба и за твоя край!

ГЛОСТЪР:
Защо тъй груб съм! Кралят полудя,
а този мой корав, безчувствен мозък
крепи се още и разбира всичко!
Да можех да се смахна! О, тогава
беди и мисли щяха да вървят
по разни пътища и мойта болка
сред лудостите щеше да загуби
съзнание за себе си!

ЕДГАР:
Да тръгнем!
Дочувам барабани! Хайде, татко!
Ще те предам на дружески ръце!

КОРДЕЛИЯ:
О, честни Кент, повярвай ми, не зная
с какво да ти платя за добрината:
животът къс е, средствата ми — малки!

КЕНТ:
Една услуга, щом е оценена,
о, господарко, тя е свръхплатена.
Което казах, е самата правда
без съкращения и без прибавки.

КОРДЕЛИЯ:
Сега преоблечи се! Тези дрехи
ще ти припомнят лоши часове.
Смени ги, моля ти се!

КЕНТ:
Господарко,
ако разкрия кой съм, ще попреча
на плана си. Недейте ме издава,
додето времето и аз не кажем!
Туй искам за награда.

КОРДЕЛИЯ:
Ще го имаш!
Към Лекаря.
Баща ми е как е?

ЛЕКАРЯТ:
Още спи, госпожо.

КОРДЕЛИЯ:
Зазидайте, о, богове добри,
тоз пролом в изтерзания му дух!
Настройте пак разхлабените струни
на моя върнат в детството родител!

ЛЕКАРЯТ:
Мадам, предлагам ви да го събудим.
Той спа достатъчно.

КОРДЕЛИЯ:
Решете сам,
напътствуван от своята наука!
Облечен ли е вече?

Слуги внасят в кресло спящия Лир.

БЛАГОРОДНИКЪТ:
Да, госпожо.
Додето спеше здравотворен сън,
сменихме вехтите му дрехи с нови.

ЛЕКАРЯТ:
Госпожо, стойте тук, като го будим!
Не смятам, че ще буйства.

КОРДЕЛИЯ:
Ей ме тука.

ЛЕКАРЯТ:
До него! Тъй! Свирачите, по-силно!

КОРДЕЛИЯ:
Страдалецът ми беден! Татко мой!
Да иска изцелението свише
да капне цяр за теб на мойте устни
та с таз целувка да поправя злото,
което си узнал!

КЕНТ:
О, нежна обич!

КОРДЕЛИЯ:
Дори и да не беше им баща,
на тези власи те дължаха милост!
Възможно ли е туй лице да бъде
оставено на шибащите вихри,
под тътнещия гръм, между слепящи
начупени светкавици, съвсем
като забравен пост със този шлем
непазещ нищо? Във такава нощ
бих пуснала край огъня си даже
и кучето на своя неприятел,
дори да ме е хапало, а ти
нощувал си с бродяги и свине
върху изгнила слама! Чудно как
останал е животът с теб, когато
умът те е напускал!... Той се буди!
Заговорете му!

ЛЕКАРЯТ:
Не, по-добре е вас да чуе първа!

КОРДЕЛИЯ:
Отдъхнахте ли, как сте, господарю?

ЛИР:
Защо сте ме измъкнали от гроба?
Ти ангел си, пък аз съм в ада вързан
за огнен кръг и моите сълзи
ме парят като кипнала смола!

КОРДЕЛИЯ:
Познавате ли ме коя съм, сър?

ЛИР:
Да, знам те: дух си. Но кога умря?

КОРДЕЛИЯ:
Все същото!

ЛЕКАРЯТ:
Не се е досъбудил.

ЛИР:
Къде съм бил? Къде съм? Ден е сякаш!
Навярно някой се шегува с мен!
Аз бих умрял от жал, да видя друг
тъй грозно разиграван!... Не разбирам!
Туй моите ръце ли са? Да видим!...
Боде! Усещам!... О, да знаех само
със сигурност къде съм и какво съм!

КОРДЕЛИЯ:
В лицето ми се взрете, господарю,
и над главата ми ръка прострете
за благослов!... Не, сър! Не, тъй не бива!
Не коленичил!

ЛИР:
Много ви се моля
не си играйте с мене! Аз съм само
един извеян старец, вече минал
осемдесет и право да ви кажа,
боя се, че не съм съвсем с ума си.
Аз мисля, че те зная... и теб също...
но се съмнявам, тъй като не схващам
къде съм и, макар да се напрягам,
не знам кога облякъл съм тез дрехи
и де съм спал нощес... Не ми се смейте,
но тази дама ми напомня мойто
дете Корделия...

КОРДЕЛИЯ:
И тя е! Тя е!

ЛИР:
Тез сълзи мокри ли са? Мокри! Не!
Недей да плачеш! Ако е у тебе
отровата, ще я изпия. Знам,
не ме обичаш — твоите сестри
измъчиха ме, спомням си, пък аз
не бях им дал причина; а ти имаш,
ти имаш за какво да...

КОРДЕЛИЯ:
Нямам! Нямам!

ЛИР:
Кажете ми във Франция ли съм?

КЕНТ:
Във свойто кралство, сър.

ЛИР:
Не ме лъжи!

ЛЕКАРЯТ:
Госпожо, вие виждате сама,
че болестта е победена в него
ала опасно е да се изпълва
ума му със загубеното време.
Внушете му, че трябва да си легне,
и повече недейте го вълнува,
преди да доукрепне.

КОРДЕЛИЯ:
Господарю,
бъдете тъй добър, елате с мен!

ЛИР:
Корделия, бъди ми търпелива!
Баща ти моли те да му простиш
и да забравиш. Аз съм стар и глупав.

Излизат всички освен Кент и Благородника.

БЛАГОРОДНИКЪТ:
Потвърждава ли се, че Корнуолският княз е бил убит?

КЕНТ:
Да, сър.

БЛАГОРОДНИКЪТ:
А кой е възглавил войската му?

КЕНТ:
Говори се, че незаконният син на Глостър.

БЛАГОРОДНИКЪТ:
А законният му син, Едгар, когото той пропъди, бил, казват, в Германия с граф Кент.

КЕНТ:
Слухове много! Трябва да видим какво става. Британските войски се движат бързо.

БЛАГОРОДНИКЪТ:
Сражението се очертава кръвопролитно. Сбогом, сър!

ЕДМЪНД:
Вървете и узнайте дали князът
държи на своята последна дума,
или отново, повлиян от нещо,
се е отметнал. Той е колеблив
и пълен с разкаяния. Да каже
веднъж завинаги какво решил е!

Един Благородник излиза.

РЕГАНА:
Със пратеника на сестра ми, явно,
е станало нещастие.

ЕДМЪНД:
Изглежда
така ще е, госпожо.

РЕГАНА:
Мили графе,
вий знаете какво добро ви готвя.
Кажете ми — но искрено, — не сте ли
в сърдечна връзка с моята сестра?

ЕДМЪНД:
В почтена — да.

РЕГАНА:
И досега не сте
откривали пътечката на брат ми
към скритното й място?

ЕДМЪНД:
О, госпожо,
таз мисъл ви петни!

РЕГАНА:
И все пак мисля,
че вие двамата сте в тайна близост!

ЕДМЪНД:
Кълна ви се, такова нещо няма!

РЕГАНА:
И няма да го изтърпя! Мой графе,
недейте да интимничите с нея!

ЕДМЪНД:
Не бойте се!... Сестра ви и мъжът й!

ГОНЕРИЛА:
По-скоро ще загубя тази битка,
но няма да й дам да ми го грабне!

ОЛБАНСКИЯТ КНЯЗ:
Здравейте, драга сестро! Чувам, сър,
че кралят с други, тласнати към бунт
от нашата суровост, е избягал
при дъщеря си. В битките, които
не носят чест, не съм показвал храброст
и в таз война участвувам, защото
в страната ни нахлул е чужденец,
а не защото тръгвам срещу краля
и другите, които против нас са
не без причини.

ЕДМЪНД:
Благородни думи!

РЕГАНА:
Но тук ненужни!

ГОНЕРИЛА:
Нека се сплотим
в единство срещу общия ни враг!
Не му е времето за лични дрязги.

ОЛБАНСКИЯТ КНЯЗ:
Съгласен. Да изготвим план за боя
с военачалниците!

ЕДМЪНД:
Аз ще дойда
във вашата палатка подир малко.

РЕГАНА:
Ти, сестро, няма ли да тръгнеш?

ГОНЕРИЛА:
Не.

РЕГАНА:
Все пак приличието го изисква.

ГОНЕРИЛА:
Прозрачна гатанка!... Добре, ще дойда.

ЕДГАР:
Сполайти, ваша милост! Ако нявга
говорил си с бедняци, чуй и мен!

ОЛБАНСКИЯТ КНЯЗ:
Сега ще ви настигна!... Е? Да чуем!

ЕДГАР:
Преди да почне боят, отвори
това писмо! Надвиеш ли врага,
накарай глашатая си да викне
човека, от когото е дошло.
Макар и да ме гледаш тъй окъсан,
ще ти представя знатен рицар, който
ще защити написаното в него.
Надвият ли те пък, тя твойта тука
ще е изпята и с това ще свърши
и всеки заговор. На добър час!

ОЛБАНСКИЯТ КНЯЗ:
Постой за малко да го прочета!

ЕДГАР:
Не мога! Забранено ми е, княже,
но щом речеш, кажи на глашатая
да ме извика, и ще се явя.

ОЛБАНСКИЯТ КНЯЗ:
Добре, върви! Сега ще го прегледам.

Едгар излиза.
Влиза Едмънд.

ЕДМЪНД:
Врагът настъпи! Стройте свойте хора!
Това са сведенията за него,
събрани от отлични съгледвачи.
И бърже, сър!

ОЛБАНСКИЯТ КНЯЗ:
Не бойте се! Ще смогнем.

ЕДМЪНД:
На всяка поотделно клех се в обич
и двете мразят се като змии.
Дотук добре, ала коя да взема?
Едната? Двете? Никоя? Така е:
на никоя не ще се насладя,
додето двете са на този свят.
Ако покажа нежност към Регана,
сестра й ще загуби ум от ярост;
а планът ми би тъпкал все на място,
ако остане жив мъжът й. Тъй.
Аз в битката сега ще го използвам,
пък тази, за която той е пречка,
след туй от пътя ми ще го премахне.
А колкото до милостта, която
той готви се да прояви към Лир
и към Корделия, ний нека само
спечелим битката и ги пленим,
пък те ще видят! Аз за власт се боря
и длъжен съм да действам — не да споря!

ЕДГАР:
Ела тук, татенце! Ха тъй! Използвай
гостоприемството на тази сянка
и се моли да победи доброто!
Ако се върна, ще ти дам утеха.

ГЛОСТЪР:
Да те закрилят небесата, синко!

Едгар излиза.
Сигнал за атака и след това сигнал за отстъпление.
Влиза отново Едгар.

ЕДГАР:
По-бързо, старче! Дай ръка! По-бързо!
Крал Лир загуби! Той и дъщеря му
са хванати във плен! Подай ръка!
Побързай! Хайде!

ГЛОСТЪР:
Остави ме, драги!
Човек и тука може да изгние.

ЕДГАР:
Пак мислиш за смъртта? Човек е длъжен
да чака търпеливо своя час
за тръгване тъй, както е дочакал
часа да се яви на тоя свят.
Съзрелостта е всичко! Да вървим!

ГЛОСТЪР:
И ти си прав!

ЕДМЪНД:
Да бъдат пазени под строг надзор,
додето тез, които ще ги съдят,
оповестят високата си воля!

КОРДЕЛИЯ:
Не сме ний първите, които страдат,
защото рекли са добро да сторят.
За теб, кралю злочести, се измъчвам,
а инак бих презряла своя жребий.
Да искаме ли среща с тези наши
сестри и дъщери?

ЛИР:
Не, не! Не, не!
Ела със мене! Да вървим в затвора!
Там с теб ще пеем като птички в клетка!
Поискаш ли от мен благословия
аз прошка ще ти искам коленичил;
и ще живеем тъй, и ще се молим,
и ще си спомняме старинни песни
и детски приказки; и отдалеч
през разказа на скитници нещастни,
до нас ще идват вести от дворците
и ние ще се смеем над онези
суетни златокрили еднодневки,
които пърхат в тях, и ще говорим
със своите съседи за това
кой губи, кой печели, кой пропада
и кой издига се; и като двама,
дарени с мощ пророческа, ще търсим
ключа към битието и така
ще надживеем личности и клики,
чиито приливи ще се редуват
със всяко новолуние!

ЕДМЪНД:
В затвора!

ЛИР:
Корделия над жертви като тази
кадят тамян самите богове!
Нали те имам! Могат ни разгони
като лисици само ако грабнат
небесна факла! Избърши очи!
Проказата до кости ще ги скапе,
преди да ни разплачат! Ще ги видим
от глад да пукат! Идвай!

ЕДМЪНД:
Капитане,
дръж тази заповед и ги последвай!
Веднъж те повиших. Ако изпълниш
добре и туй, ще си отвориш път
към върховете! Запомни от мене:
човекът е, какъвто е векът му.
На меча не приляга да е мек.
А тука няма място за въпроси.
Кажи, че си готов или търси си
поминък другаде!

КАПИТАНЪТ:
Готов съм, сър!

ЕДМЪНД:
Тогава впрягай се и се пиши
между щастливците, ако докараш
докрай написаното!

КАПИТАНЪТ:
Ясно, сър!
Кола не тегля и овес не ям,
но ако е по силите човешки,
ще го докарам!

ОЛБАНСКИЯТ КНЯЗ:
Сър, вие днес доказахте, че сте
от храбрите, а и съдбата също
помага ви. Във вашите ръце
са тез, които бяха в боя наши
противници. Предайте ни ги, моля,
за да постъпим с тях, като претеглим
еднакво точно свойта безопасност
и техните достойнства.

ЕДМЪНД:
Сър, аз счетох
за целесъобразно да изпратя
на скрито място този дряхъл крал,
чиито сан и старост са способни
да привлекат народното сърце
и да наежат копията наши
срещу очите, на които те
дължат покорство. Все по таз причина
изпратих и кралицата със него.
И двамата готови са, от утре,
когато искате да се представят
пред висшия ви съд. Сега сме още
във пот и кръв и прясна скръб по близки,
а в миг такъв и най-доброто дело
изглежда зло на който е изпитал
зъба му върху себе си. Въпросът
за бившия ни крал и дъщеря му
изисква друго време.

ОЛБАНСКИЯТ КНЯЗ:
Господине,
в таз битка вие мой сте подчинен,
а не мой брат!

РЕГАНА:
Ний тази титла тъкмо
възнамеряваме да му дарим!
Преди да идете така далеч
във свойта реч, би трябвало — аз мисля —
да ни запитате. Граф Глостър беше
началник на войската ни и наш
представител пред нея. Тази близост
му дава основание да бъде
назван наш брат.

ГОНЕРИЛА:
Не пламвай толкоз, сестро
Със своите достойнства той стои
над всички твои титли!

РЕГАНА:
Но облечен
и в моите права, той става равен
на най-добрите!

ГОНЕРИЛА:
Още малко, драга,
и ще помисля, че ти е съпруг!

РЕГАНА:
Шегите някога се сбъдват!

ГОНЕРИЛА:
Тъй ли?
Да нямаш малка грешка?

РЕГАНА:
Драга моя,
ако не се усещах зле, аз бих те
поставила на място!... Генерале,
от днес са твои моите войски,
богатства, пленници и всичко друго,
което имам. Разполагай с тях
и с мен самата! Сдавам крепостта си!
В очите на света те прогласявам
свой господар!

ГОНЕРИЛА:
И мислиш да го имаш?

ОЛБАНСКИЯТ КНЯЗ:
От тебе не зависи да я спреш!

ЕДМЪНД:
Нито от вас, милорд!

ОЛБАНСКИЯТ КНЯЗ:
Това ще видим,
извънзаконен мелез!

РЕГАНА:
Заповядай
да бият барабана! Докажи,
че мойта титла ти принадлежи!

ОЛБАНСКИЯТ КНЯЗ:
Недейте бърза!... Едмънд, задържан си
със обвинение, че си извършил
измяна, наказуема със смърт.
Показва Гонерила.
И тази златолюспа пепелянка
задържам също тъй.
Към Регана.
И възразявам
на вашите претенции към него
от името на своята съпруга;
тя с него разменила е обет
и аз, мъжът й, няма да допусна
да й го вземете. Щом толкоз чак
ви трябва мъж, опитайте със мен.
Жена ми е сгодена!

ГОНЕРИЛА:
Пошъл фарс!

ОЛБАНСКИЯТ КНЯЗ:
Ти носиш меч, граф Глостър! Заповядай
да протръбят двубой! Ако не дойде
друг някой да докаже върху тебе
измените, които си извършил —
безбройни и ужасни — ето тука
Хвърля му ръкавицата си,
залогът ми! Аз сам ще подкрепя
твърдението си със твойта кръв,
преди да вкуся хляб!

РЕГАНА:
Не ще да мине!

ГОНЕРИЛА:
Ако ти мине, вече на отрова
не давам вяра!

ЕДМЪНД:
Ето ти и моя
залог обратен! Този, който казва,
че Глостър е изменник, подло лъже!
Кажете да тръбят! Пред вас, пред друг,
пред който дръзне да излезе тук,
честта си аз ще знам да отстоя!

ОЛБАНСКИЯТ КНЯЗ:
Викнете глашатая!

ЕДМЪНД:
Глашатай!

ОЛБАНСКИЯТ КНЯЗ:
Надявай се на свойта храброст само!
Ти сбра войската си от мое име
и аз от свое име я разпуснах.

РЕГАНА:
Не мога вече!

ОЛБАНСКИЯТ КНЯЗ:
Тя не е добре.
Идете с нея в моята палатка!
Извеждат Регана.
Влиза Глашатай.
Ела насам!... Тръбачът да засвири!...
А ти чети това!

ОФИЦЕР:
Тръбач, тръби!

Тръбачът свири.

ГЛАШАТАЯТ:
"Ако някой воин от тази войска — висок по род или звание — поддържа, че Едмънд, който се титулува граф Глостър, е многократен изменник, нека се яви при третия зов на тръбата! Едмънд е готов да докаже противното!"

ЕДМЪНД:
Тръбач, тръби!

Тръбачът дава първи сигнал.

ГЛАШАТАЯТ:
За втори път!
Тръбачът дава втори сигнал.
За трети!
Тръбачът дава трети сигнал. От дъното му отговаря друг тръбен звук.
Влиза Едгар, въоръжен и предшестван от Тръбач.

ОЛБАНСКИЯТ КНЯЗ:
Запитай го защо се появява
при тръбния ни зов?

ГЛАШАТАЯТ:
Кажете кой сте,
какъв по ранг и по каква причина
явявате се тук?

ЕДГАР:
Аз нямам име.
Докрай изглозга ми го клеветата,
но аз съм рицар, колкото е оня,
с когото ида да кръстосам меч!

ОЛБАНСКИЯТ КНЯЗ:
А кой е той?

ЕДГАР:
Тоз, който защитава
честта на Едмънд Глостър!

ЕДМЪНД:
Едмънд сам
ще брани свойта чест! Какво му казваш?

ЕДГАР:
Изваждай меч, та ако мойта реч
оклевети сърце на благородник,
с десница да докажеш, че си прав!
Тоз, който аз измъквам срещу тебе,
е знак на мойто рицарство и клетва.
Пред блясъка му аз твърдя, че ти —
макар издигнат млад, красив и умен,
сърцат и ловък — всъщност си изменник
и заговорник срещу този княз
измамник към небе, баща и брат,
предател от главата до петите,
изпъстрен със петна от черна мерзост
като пъпчива жаба! Отречи го
и моите десница, меч и дух
готови са пред всички да докажат,
че лъжеш!

ЕДМЪНД:
Аз би трябвало да искам
да чуя името ти, но понеже
си с храбър вид и образован говор,
презирам, не приемам и отритвам
възможността, която ми се дава
от рицарския устав, да отложа
двубоя с теб! Клеветнико, обратно
аз хвърлям ти ненавистните хули
и тъй като ги виждам да отскачат
от бронята на твойта безочливост,
с туй острие ще им проправя път
за там, отдето няма да успееш
да ги изтръгнеш никога... Тръбете!

ОЛБАНСКИЯТ КНЯЗ:
Не го убивай!

ГОНЕРИЛА:
Туй е клопка, Глостър!
По правилата ти не беше длъжен
да се сражаваш с непознат противник!
Измамен си, но не и победен!

ОЛБАНСКИЯТ КНЯЗ:
Затваряй си устата, да не ти я
запуша с този лист!...
Към Едмънд.
Почакай малко!...
Ти, уроде, за който име няма,
на, припомни си подлостта сама!...
Не късай, драга! Значи го познаваш!

ГОНЕРИЛА:
И тъй да е! Тук аз раздавам право!
Кой смее да ме съди?

ОЛБАНСКИЯТ КНЯЗ:
Гнъсна твар!
Кажи ми знаеш ли това писмо?

ГОНЕРИЛА:
Отде да знам! Недей да ме разпитваш!

ОЛБАНСКИЯТ КНЯЗ:
Не е на себе си! Вървете с нея!

ЕДМЪНД:
Виновен съм, в което ме вините...
и в друго, дваж по-лошо... то е вече
във миналото... както съм и аз...
Но кой си ти, комуто се усмихна
съдбата зла към мен? Ако си знатен,
прощавам ти.

ЕДГАР:
На прошката със прошка
Не съм от теб по-малко знатен, Едмънд,
а ако повече съм, по-голям е
към мен грехът ти. Аз се казвам Едгар
и син съм на баща ти. Боговете
във своята върховна справедливост
превръщат жаждата ни за наслади
в оръдие за мъки. Мракът, в който
баща ми те зачена, угаси
светлика му!

ЕДМЪНД:
Така е. Колелото
направи пълен кръг. И аз съм мъртъв!

ОЛБАНСКИЯТ КНЯЗ:
Предсказваше походката ти още,
че знатен си! Ела да те прегърна!
Да скапе черна скръб това сърце,
ако съм хранил нявга в него злоба
към теб или баща ти!

ЕДГАР:
Знам го, княже!

ОЛБАНСКИЯТ КНЯЗ:
Къде укрива се до този миг
и как узна бедите на баща си?

ЕДГАР:
Като се мъчех да ги облекча.
О, чуйте, княже, кратката ми повест,
а после нека туй сърце се пръсне!
Във жаждата си да избягна някак
наградата за моята глава
(Ах, сладост на живота, ти ни караш
с години да живеем всекичасно
във смъртен ужас, вместо да умрем
веднъж завинаги!), реших да взема
вида на луд, от който се отвръщат
и кучетата даже, и тъй срещнах
баща си сляп, с два пръстена кървящи
без камъни във тях. Водач му станах
помагах му, заради него просех
и утешавах го, но ни веднъж
не му разкрих (о, грешка!) кой съм. Само
сега, въоръжен, преди да тръгна
за тоз двубой — несигурен все пак,
макар и вярващ в своята победа, —
помолих го за бащин благослов
и му разправих своите неволи
от край до край. Но неговото старо
пропукано сърце — уви! — не смогна
да издържи борбата между двата
могъщи прилива от скръб и радост
и пръсна се с усмивка!

ЕДМЪНД:
Твойта реч
затрогна ме и може би това
ще бъде за добро. Но продължавай!
Усещам, имаш още да разказваш.

ОЛБАНСКИЯТ КНЯЗ:
Ако и то е тъжно, то задръж го!
От чутото аз вече на ръба съм
на сълзите!

ЕДГАР:
Разбирам ви — за оня
когото чуждата печал покъртва,
това е много. Да прибавя още
би значило далече да надхвърля
търпимото. Но трябва да го сторя!
Докато аз ридаех по баща си,
съзря ме един пътник и макар че,
отблъснат от ужасния ми вид,
отпърво искаше да ме избегне,
като разбра кой плаче, с горък вопъл
притисна ме в мъжествена прегръдка
и проснал се над мъртвия, през сълзи
разказа ми за себе си и Лир
такава тъжна повест, че от нея
почувствах аз как жизнените струни
запукаха в гръдта му, и когато
тръбачът ви изсвири втори път,
принуден бях да го оставя там
във безсъзнание.

ОЛБАНСКИЯТ КНЯЗ:
Но кой бе той?

ЕДГАР:
Граф Кент, сър! Кент! Изгнаният от краля,
но който бе го следвал преоблечен
като слуга за нужди, от които
и роб се би отвърнал!

БЛАГОРОДНИКЪТ:
Помощ! Помощ!

ЕДГАР:
Какво е станало?

ОЛБАНСКИЯТ КНЯЗ:
Разказвай бързо!

ЕДГАР:
Какъв е този нож?

БЛАГОРОДНИКЪТ:
Димящ и кървав!
От нейното сърце!... О! Тя е мъртва!

ОЛБАНСКИЯТ КНЯЗ:
Коя е мъртва? Казвай! Коя "тя"?

БЛАГОРОДНИКЪТ:
Жена ви, сър! Сестра й пък издъхна,
отровена от нея! Тя призна!

ЕДМЪНД:
Аз бях сгоден за двете. Подир малко
ще вдигнем двойна сватба!

ЕДГАР:
Ей го Кент!

ОЛБАНСКИЯТ КНЯЗ:
Докарайте ги, живи или мъртви!
Благородникът излиза.
Пред тоз небесен съд от страх ний тръпнем,
но не от жал... Нима това е Кент?...
Мигът не позволява да те срещнем
според приличието.

КЕНТ:
Аз съм тука,
за да си взема сбогом с моя крал.
Къде е той?

ОЛБАНСКИЯТ КНЯЗ:
Най-важното забравих!...
Къде е кралят, Едмънд? Говори!
Корделия къде е?... Гледай, Кент!

КЕНТ:
Какво е станало? Защо са мъртви?

ЕДМЪНД:
Все пак обичан беше Едмънд Глостър!
Заради мен едната от тез двете
отрови другата и се уби!

ОЛБАНСКИЯТ КНЯЗ:
Да, точно тъй. Покрийте им лицата!

ЕДМЪНД:
Бера душа! След толкова зли ни
едно добро аз искам да направя!...
Пратете!... Бързо!... Някого в затвора!...
Аз дадох заповед да умъртвят
Корделия и Лир... Не се бавете!

ОЛБАНСКИЯТ КНЯЗ:
Веднага! Бягай!

ЕДГАР:
При кого да ида?...
Кому си казал? Нужен ми е знак,
че първата поръка се отменя!

ЕДМЪНД:
Наистина!... На!... Дай на капитана
тоз меч!... По-бързо!

ОЛБАНСКИЯТ КНЯЗ:
Не губи ни миг!

ЕДМЪНД:
От мен и от жена ви той получи
нареждане веднага да обеси
Корделия в затвора и да пусне
слуха, че го е сторила сама
от отчаяние!

ОЛБАНСКИЯТ КНЯЗ:
О, богове,
пазете я!... Махнете го оттук!

ЛИР:
О, вийте! Вийте! Или сте от камък?
Да имах вашите очи, езици,
аз бих накарал тоз небесен купол
да се пропука! Тя е мъртва! Мъртва!
Аз знам добре кога човек е жив,
кога не е! Кой има огледало?
Ако диханието й замъти
кристала или облаче остави
едва забележимо, тя е жива!

КЕНТ:
Не е ли това краят на света?

ЕДГАР:
Или подобие на този край?

ОЛБАНСКИЯТ КНЯЗ:
Небе, срути се и да свърши всичко!

ЛИР:
Перцето мръдна! Жива е! Дали?
Ако е жива, всичките ми мъки
ще са изкупени, и то с надбавка!

КЕНТ:
О, господарю!

ЛИР:
Махай се оттук!

ЕДГАР:
Това е Кент, добрият ви приятел!

ЛИР:
Разбойници, зла чума да ви тръшне!
Вий всички сте предатели, убийци!
На ваше място щях да я спася,
а ето я, угаснала навеки!...
Корделия, Корделия, не бързай!
Какво ми казваш? А?... Как беше нежен,
как беше мек гласът й! Мек и сладък!
Най-хубавото у една жена!...
Аз умъртвих палача ти!...

ОФИЦЕР:
Така е.
Той го уби наистина.

ЛИР:
Нали?
Навремето с хапливото си ножче
аз щях да ги накарам да подскачат!
Сега съм стар и мъката ме скърши...
Ти кой си? Моите очи не са
от най-добрите, истина ти казвам.

КЕНТ:
Ако Съдбата каже, че в света
е любила и мразила двамина,
единият съм аз.

ЛИР:
Не виждам ясно.
Не си ли Кент?

КЕНТ:
Познахте, господарю.
Но где е вашият служител Кай?

ЛИР:
А, Кай? Добър слуга. И майстор в боя.
Загинал е. Кой знае де лежи.

КЕНТ:
Не е загинал. Ето го пред вас...

ЛИР:
Почакай да те видя!

КЕНТ:
... този, който
ви следваше от първата ви стъпка
в наклонния ви път.

ЛИР:
Добре дошъл!

КЕНТ:
Добре дошли не можем да сме тук,
о, господарю, нито аз, ни друг!
Тук всичко е печал и мрак, и гибел.
Големите ти дъщери са мъртви
от низка смърт!

ЛИР:
Да, да. Така си мисля.

ОЛБАНСКИЯТ КНЯЗ:
Речта му е безсмислена. Напразно
ще бъде да му казваме кои сме.

ЕДГАР:
Уви, съвсем напразно.

ОФИЦЕР:
Господарю,
Едмънд издъхна!

ОЛБАНСКИЯТ КНЯЗ:
Дребна вест пред туй!...
Узнайте, рицари и приближени,
каква е волята ни: трябва всичко,
което би могло да облекчи
таз царствена разруха, час по-скоро
да се извърши. Колкото до мен,
отново обявявам се васал
на негово величество, додето
е жив на този свят. Кент, Глостър, вам
правата връщам с титли и прибавки,
заслужени от вас. И тъй ще бъде:
приятелят ще вкуси от плода
на свойта вярност, а врагът ще пие
от чашата на своята измяна...
Но вижте, вижте!

ЛИР:
А моето глупаче — о, горкото —
обесено!... А?... Никакъв живот?
Как може едно куче, един кон
едно мишле да диша, да живее,
а ти да нямаш дъх? Не е възможно!...
И няма да се върнеш при баща си?
О, няма, няма, няма, няма, няма!...
Поразкопчайте ми туй копче, моля!
Благодаря ви, сър... Не, вижте тука!
Не виждате ли? Устните й! Ето!
Тук! Устните й! Гледайте!

ЕДГАР:
Издъхва!...
Милорд! Милорд!

КЕНТ:
Разкъсай се, сърце!
Какво се бавиш!

ЕДГАР:
Погледнете, сър!

КЕНТ:
Недейте мъчи клетия му дух!
По-хубаво е да угасне в мир!
Враг негов само може да го връща
на уреда за мъки, върху който
бе вързан от живота!

ЕДГАР:
Той е мъртъв!

КЕНТ:
По-чудно е, че бе тъй дълго жив.
Излишни бяха дните му накрая!

ОЛБАНСКИЯТ КНЯЗ:
Телата отнесете! Не остава
освен да спуснем креп над таз държава.
Към Кент и Едгар.
Приятели, поддържайте я двама
след раните от разпрата голяма!

КЕНТ:
Мен път ме чака. Кралят ми ме вика.
Не бива да оставям сам старика.

ОЛБАНСКИЯТ КНЯЗ:
Не можем в толкоз скръб да съдим строго.
Бе много стар и се настрада много.
При тези мъки ние с вас едва ли
до тази възраст бихме издържали!

ПОЕТЪТ:
Здравейте, уважаеми!

ЖИВОПИСЕЦЪТ:
Щастлив съм!

ПОЕТЪТ:
Забравихме се. Как върви светът?

ЖИВОПИСЕЦЪТ:
Расте и се хаби.

ПОЕТЪТ:
Познато нещо.
А някакво събитие? Такова,
че да не сме го срещали стократно
във летописите?... О, щедрост, виж
как много духове е призовала
тук силата на твоята магия!...
Познавам тоз търговец.

ЖИВОПИСЕЦЪТ:
И аз също.
А оня е златар.

ТЪРГОВЕЦЪТ:
... Така е, да,
Тимон е рядък домакин!

ЗЛАТАРЯТ:
Спор няма!

ТЪРГОВЕЦЪТ:
Не зная като него друг, способен
да върши тъй без отдих добрини.
Чудесен е!

ЗЛАТАРЯТ:
Аз имам един накит...

ТЪРГОВЕЦЪТ:
О, нека да го видя! За Тимон ли?

ЗЛАТАРЯТ:
Ако даде цената му. Той впрочем...

ПОЕТЪТ:
"За корист низкото когато славим,
високия си стих ний низък правим,
защото негов дълг е да възпява
възвишеното..."

ТЪРГОВЕЦЪТ:
Хубава шлифовка!

ЗЛАТАРЯТ:
А камъкът? Я вижте какъв блясък!

ЖИВОПИСЕЦЪТ:
Творите май че нещо посветено
на домакина ни?

ПОЕТЪТ:
О, дребно стихче!
Поезията сцежда се неволно
от нас като смолата от стъблото,
което храни я. Искра не скоква
от кремъка, ако не го ударим,
а нашият лиричен пламък лумва
от само себе си и се разраства
като поток от пречките, които
преграждат пътя му!... Какво е туй?

ЖИВОПИСЕЦЪТ:
Една картина. А кога ще види
бял свят поемата ви?

ПОЕТЪТ:
След като
я поднеса на славния Тимон.
Ще мога ли да хвърля един поглед?

ЖИВОПИСЕЦЪТ:
Аз мисля, че е станала.

ПОЕТЪТ:
Безспорно.
А тази част е просто съвършена!

ЖИВОПИСЕЦЪТ:
Донякъде.

ПОЕТЪТ:
Чудесно! Колко прелест
във позата! Каква мисловна мощ
излъчва този поглед! Тези устни
ще заговорят сякаш! А пък жестът
приказва и без думи!

ЖИВОПИСЕЦЪТ:
Да, стремих се
към жизнената правда. Това тука
добре ли е?

ПОЕТЪТ:
Изкуството ви с него
предава на природата уроци
по безизкуственост и ражда плод,
по-жив дори от живия живот!

Влизат неколцина Сенатори, които прекосяват сцената и излизат.

ЖИВОПИСЕЦЪТ:
Какви известни хора му гостуват!

ПОЕТЪТ:
Старейшините на града!

ЖИВОПИСЕЦЪТ:
И още!

ПОЕТЪТ:
Вий виждате какъв потоп от гости!
Във скромния си труд разказвам аз
за едного, когото този свят
тъй ласкаво прегръща... В своя полет
свободният ми дар не се докосва
до личности и частности и, чужд
на мисълта да уязвява волно,
се носи над морето си от восък,
безстрашно не оставяйки следа
подире си!

ЖИВОПИСЕЦЪТ:
Как трябва да ви схващам?

ПОЕТЪТ:
Ще ви разкрия как. Свидетел сам сте
на туй как хора най-разнообразни —
по сан и нрав — повърхностни и тежки —
тълпят се да предлагат на Тимон
услугите си. Плащът от богатство,
във който благородният му дух
наметнат е, привлича към дома му
какви ли не сърца! Да, тук ще видиш
хитреца с огледален лик наред
с киника Апемант, комуто малко
занятия са тъй обични, както
да мрази себе си; защото даже
и той коляно свива пред Тимон
щастлив, ако Тимон му отговори
със кимване.

ЖИВОПИСЕЦЪТ:
Видях ги да беседват.

ПОЕТЪТ:
И затова аз в стихове описах
как в трон върху красив, но стръмен хълм
е седнала Фортуна. А по склона —
различни по характер и заслуги —
катерят се безбройните, които
върху гръдта на земното кълбо
стремят се към успех със поглед, вперен
в богинята. И едного от тях
аз обрисувал съм като Тимон
и него тя с ръка слоновокостна
зове към себе си и с този жест
съперниците му превръща мигом
във негови слуги.

ЖИВОПИСЕЦЪТ:
Чудесен образ!
Фортуна, хълмът и човекът, който —
избран сред толкоз други, се изкачва,
глава навел, по стръмния му склон
към щастието си — това е само
за нашето изкуство!

ПОЕТЪТ:
Потърпете!...
И всички тез, които преди малко
били са нему равни и дори
във някой случай с повече заслуги,
сега го следват по петите, пълнят
с поклони къщата му и го ръсят
с благоговеен шепот, Бог си правят
от неговото стреме, дишат сякаш
чрез него въздуха си!...

ЖИВОПИСЕЦЪТ:
Е? И после!

ПОЕТЪТ:
Но ето че в нечакана прищявка
капризната Фортуна в миг отритва
любимеца си; и от всички тези,
които лазели са покрай него
на лакти и колене, ни един
сега не иска да го придружи
в падението му!

ЖИВОПИСЕЦЪТ:
Позната тема!
Безбройни поучителни картини
показват ударите на Фортуна
по-ярко от словата. Но добре е,
че сте показал за Тимон как често
народът е съглеждал големците
с краката им по-горе от главите!

ТИМОН:
В затвора, казваш?

ПРАТЕНИКЪТ:
Да, за пет таланта.
Ищците са без жал, а той без средства;
и моли те да пишеш до онези,
които са го тикнали в затвора;
защото инак всякоя надежда
за него е загубена!

ТИМОН:
Вентидий?
Не съм от тез, които изоставят
приятеля си в нужда. Помощта ми
той заслужава и ще я получи.
Дълга му ще внеса и той ще бъде
от днес свободен.

ПРАТЕНИКЪТ:
И навек обвързан
към тебе, господарю!

ТИМОН:
Аз веднага
ще пратя откупа, а ти предай му
да се яви при мене, щом го пуснат:
да вдигнеш слабия, не стига — трябва
да го подкрепяш след това. Върви!

ПРАТЕНИКЪТ:
Желая щастие на твоя милост!

СТАРИЯТ АТИНЯНИН:
Изслушай ме, о, доблестни Тимоне!

ТИМОН:
Приказвай старче!

СТАРИЯТ АТИНЯНИН:
Има в твоя дом
един слуга Луцилий.

ТИМОН:
Има. Слушам.

СТАРИЯТ АТИНЯНИН:
Извикай го да се яви пред теб!

ТИМОН:
Извикайте Луцилий! Де е той?

ЛУЦИЛИЙ:
На вашите услуги, господарю!

СТАРИЯТ АТИНЯНИН:
Тоз твой слуга, Тимоне, посещава
дома ми всяка вечер. Цял живот
аз трудил съм се и това, което
създал съм, заслужава по-издигнат
наследник от един, чиято служба
е да разнася гозби!

ТИМОН:
Продължавай!

СТАРИЯТ АТИНЯНИН:
Една-едничка дъщеря аз имам
и никой друг, комуто да оставя
имота си. Девойката е мила,
едва узряла за венчално було,
възпитана без оглед на разноски;
а този твой прислужник се домогва
до нейната любов. Бъди добър
и забрани му да се среща с нея!
Мен той не чува!

ТИМОН:
Той е честен момък.

СТАРИЯТ АТИНЯНИН:
Тогаз да го докаже! Честността му
сама се награждава и не бива
да ми отнема рожбата!

ТИМОН:
А тя
дали го люби?

СТАРИЯТ АТИНЯНИН:
Тя е още млада
и е наклонна. Личният ни опит
ни е научил колко неразумна
е младостта!

ТИМОН:
Обичаш ли я ти?

ЛУЦИЛИЙ:
Обичам, господарю! И тя също
съгласна е!

СТАРИЯТ АТИНЯНИН:
Кълна се в боговете,
че ако тя омъжи се без мойто
съгласие, ще я лиша от зестра
и за наследник ще си избера
най-долния от просяците!

ТИМОН:
Колко
ти би й дал, ако се би венчала
за равен ней?

СТАРИЯТ АТИНЯНИН:
Веднага три таланта,
а после всичко свое.

ТИМОН:
Този момък
ми служи от години. Ще направя
едно усилие, за да помогна
на щастието му — нали сме хора!
Каквото даваш ти на дъщеря си,
ще дам и аз на него, та да стане
по тежест равен с нея.

СТАРИЯТ АТИНЯНИН:
О, Тимоне,
кажи ми само, че ще го направиш,
и тя е негова!

ТИМОН:
Вземи в залог
ръката ми и честното ми слово!

ЛУЦИЛИЙ:
Признателен съм ви от дън душа,
о, господарю мой! От днес каквото —
в пари, в земи — съдбата ми даде,
мой дълг ще е към вас!

ПОЕТЪТ:
Достойни господарю, приеми
плода на моя труд!

ТИМОН:
Благодаря ти.
В най-скоро време ще ти се обадя.
Бъди ми гост!... А туй у теб какво е,
приятелю?

ЖИВОПИСЕЦЪТ:
Картина, господарю.
Благоволи да я приемеш!

ТИМОН:
С радост.
Една рисунка на човек е днес
той целия или почти, защото,
откак безчестието плъзна вред,
човек е само външност; тез лица
поне са туй, което ни показват...
Харесва ми трудът ти и след малко
ще ти докажа колко ми харесва.
Почакай ме! Ще те подиря скоро.

ЖИВОПИСЕЦЪТ:
Небето да е с тебе, господарю!

ТИМОН:
Добре дошли! Удостоете, моля,
трапезата ми!... Твоят накит, драги,
пострада от оценките.

ЗЛАТАРЯТ:
Защо?
Нима не го харесаха?

ТИМОН:
Напротив,
измъчи се под тежките похвали.
Ако поискаш да ти го платя
според възторзите, ще оголея!

ЗЛАТАРЯТ:
За него ще ти искам, господарю,
действителната му цена, но знаеш,
че вещи със еднаква стойност биват
по разному ценени, според туй
кому принадлежат, и моят накит
поскъпва от това, че ти го носиш!

ТИМОН:
Шегуваш се!

ТЪРГОВЕЦЪТ:
Повярвай, господарю,
той казва туй, което казват всички!

Влиза Апемант.

ТИМОН:
Я, кой пристига! Всеки да се готви
за неговата злъч!

ЗЛАТАРЯТ:
Ще я изтраем
наравно с вас.

ТЪРГОВЕЦЪТ:
Да, той е зъл към всички.

ТИМОН:
Добре дошъл, любезни Апеманте!

АПЕМАНТ:
Добре ще съм дошъл, като ме видиш
любезен с теб, а то ще е, Тимоне,
когато ти превърнеш се в свой пес,
а тез мошеници — във честни хора!

ТИМОН:
Мошеници? Та ти не ги познаваш?

АПЕМАНТ:
Нали са атиняни?

ТИМОН:
Да.

АПЕМАНТ:
Тогава
държа на казаното.

ЗЛАТАРЯТ:
А мене знаеш ли ме, Апеманте?

АПЕМАНТ:
Сам знаеш, че те зная, щом на име
нарекох те!

ТИМОН:
Много си горд, Апеманте!

АПЕМАНТ:
Най-много с това, че не приличам на Тимон.

ТИМОН:
Къде си тръгнал?

АПЕМАНТ:
Търся един честен атинянин, за да му пръсна мозъка.

ТИМОН:
За такова дело ще умреш.

АПЕМАНТ:
Вярно, ако за неизвършено наказват със смърт.

ТИМОН:
Харесва ли ти тази картина?

АПЕМАНТ:
Много, защото хората на нея са безвредни!

ТИМОН:
А не е ли бил майстор художникът, който я е направил?

АПЕМАНТ:
По е бил майстор, който е направил художника, но и неговата работа е една мръсотия!

ЖИВОПИСЕЦЪТ:
А ти си куче!

АПЕМАНТ:
С майка ти сме от една порода. Тя какво ще е тогава?

ТИМОН:
Добре, добре. Ще обядваш ли с мене, Апеманте?

АПЕМАНТ:
Не, мъже не ям.

ТИМОН:
И добре правиш, че инак би огорчил жените.

АПЕМАНТ:
Да, на тях дай им да ядат мъже, дорде им се подуят коремите.

ТИМОН:
Ти взе думите ми в нечистия им смисъл.

АПЕМАНТ:
А ти искаш да запазиш всичко нечисто за себе си. Добре, задръж си ги за труда!

ТИМОН:
Харесва ли ти този ценен накит, Апеманте?

АПЕМАНТ:
По-малко от честността, която не струва на човека петак!

ТИМОН:
А колко мислиш струва той?

АПЕМАНТ:
Не си струва да мисля за него!... Здравей, поете!

ПОЕТЪТ:
Здравей, философе!

АПЕМАНТ:
Лъжец!

ПОЕТЪТ:
Защо, не си ли философ?

АПЕМАНТ:
Философ съм.

ПОЕТЪТ:
Значи не съм лъжец!

АПЕМАНТ:
Нали си поет?

ПОЕТЪТ:
Поет съм.

АПЕМАНТ:
Значи си лъжец! Я надникни в последната си творба, дето представяш този човек за достоен!

ПОЕТЪТ:
Това не е лъжа. Той е наистина достоен.

АПЕМАНТ:
Достоен за теб и за това да ти заплаща старанията. Който обича да го ласкаят, си заслужава ласкателя. О, небеса, ако бях знатен!

ТИМОН:
Какво би направил, Апеманте?

АПЕМАНТ:
Същото, което Апемант прави сега: бих намразил от все сърце още един знатен!

ТИМОН:
Себе си?

АПЕМАНТ:
Да.

ТИМОН:
Защо?

АПЕМАНТ:
Защото ще съм загубил злобния си ум дотам, че да стана знатен!... Ти не си ли търговец?

ТЪРГОВЕЦЪТ:
Търговец съм, Апеманте.

АПЕМАНТ:
Търговията да те съсипе, ако ти простят боговете!

ТЪРГОВЕЦЪТ:
Ако тя го направи, боговете ще са го искали.

АПЕМАНТ:
Търговията е твоят бог и дано тя те съсипе!

Тръбен звук.
Влиза Слуга.

ТИМОН:
Чий тръбен знак бе тоз?

СЛУГАТА:
Алкивиад
пристигнал е със двайсетина свои
привърженици на коне!

ТИМОН:
Бъдете
така добри, срещнете го любезно
и доведете тука!
Неколцина от Свитата излизат.
Всички вие
ще хапнете със мен!... Недейте тръгва,
преди да ви се отплатя!... Следобед
ще чуя твоя труд... Благодаря ви!
Влизат Алкивиад и Приятелите му.
Добре дошли в дома ми, драги войни!

АПЕМАНТ:
Дано от срамна болест се сковат
подвижните им сгъвки! Като гледам
как без ни капка обич се разливат
в любезности! Човешката порода
е слязла до маймунската!

АЛКИВИАД:
Любезни домакине, огладнял
отдавна да те видя, с радост вкусвам
достойния ти лик!

ТИМОН:
Алкивиаде,
добре дошъл! Аз няма да те пусна,
преди да сме прекарали в забава
приятни часове... Да влезем, моля!

Излизат всички освен Апемант.
Влизат двама Благородници.

ПЪРВИ БЛАГОРОДНИК:
Кой час удари, Апеманте?

АПЕМАНТ:
Часът да бъдем честни!

ПЪРВИ БЛАГОРОДНИК:
Човек може да бъде честен всеки час.

АПЕМАНТ:
Толкоз по-зле за тебе, че не си използвал нито един досега!

ВТОРИ БЛАГОРОДНИК:
На Тимоновия пир ли отиваш?

АПЕМАНТ:
Да, за да погледам как гозбите хранят мошеници, а напитките сгряват наивници!

ВТОРИ БЛАГОРОДНИК:
Бъди здрав! Бъди здрав!

АПЕМАНТ:
Сглупи, че ми пожела два пъти здраве!

ВТОРИ БЛАГОРОДНИК:
Защо?

АПЕМАНТ:
Едното здраве трябваше да го запазиш за себе си, защото от мен поздравление няма да дочакаш!

ПЪРВИ БЛАГОРОДНИК:
Върви да се обесиш!

АПЕМАНТ:
Не, никога няма да изпълня твое желание! Помоли приятеля си да го направи!

ВТОРИ БЛАГОРОДНИК:
Махай се оттука, куче бясно, докато не съм те изритал!

АПЕМАНТ:
Бягам като куче от магарешко копито!

ПЪРВИ БЛАГОРОДНИК:
Той мрази целия човешки род!
Не се гневи! Да влезем и да вкусим
Тимоновата щедрост! О, Тимон е
гостоприемството в човешки образ!

ВТОРИ БЛАГОРОДНИК:
Да, той излива го, като че ли
сам богът на съкровищата Плутос
му е домоуправител! Отвръща
за всякоя услуга седмократно;
за всеки дар дарителя дарява
със баснословна лихва!

ПЪРВИ БЛАГОРОДНИК:
Да, това е
най-щедрият човек на тоя свят!

ВТОРИ БЛАГОРОДНИК:
Дано живее дълго във охолство!
Да влезем ли, приятелю?

ПЪРВИ БЛАГОРОДНИК:
Да влезем!

ВЕНТИДИЙ:
Дълбокоуважаеми Тимоне,
припомнило си възрастта на моя
любим баща. Небето го повика
да си отдъхне. Той умря, оставил
не малко на сина си. Задължен
към твоето сърце великодушно,
аз връщам ти с дълбока благодарност
талантите, с които ме спаси.

ТИМОН:
За нищо на света, добри Вентидий!
Неправилно си схванал обичта ми:
аз дадох я на тебе, а кой може
да каже "дадох", ако си е взел
обратно даденото? Ний не бива
да подражаваме във таз игра
на други някои, от нас по-тежки:
богатството краси и грозни грешки!

ВЕНТИДИЙ:
О, благороден дух!

ТИМОН:
Не, драги, не!
Целта на етикета е да скрива
двуличието, вътрешния хлад
и щедростта, готова да се дръпне,
ако, не дай си Боже, я приемат;
но са ненужни всички тез игри
там, дето между хората цари
приятелство! Седнете! По желани
сте всички вий за моите богатства,
отколкото са всички те за мен!

ПЪРВИ БЛАГОРОДНИК:
Признаваме, така е!

АПЕМАНТ:
Я, признали,
а още не обесени? Ха-ха!

ТИМОН:
Добре дошъл в дома ми, Апеманте!

АПЕМАНТ:
Не съм дошъл, за да ми е добре,
а за да видя как ще ме изриташ!

ТИМОН:
Тфу, с твойта грубост! С тези си обноски
ти не приличаш на човек!... Говорят,
че "Ira furor brevis est", но този
човек е вечно гневен!... Щом е тъй,
обслужвайте го на отделна маса —
той явно не желае общество,
а и не е пригоден да го има!

АПЕМАНТ:
Оставам, но на твоя отговорност!
Предупреждавам те, че съм дошъл,
за да ви наблюдавам!

ТИМОН:
Не се страхувам. Щом си атинянин,
добре дошъл си в моя дом. Не бива
да принуждавам госта си да млъкне;
затуй те моля: запуши си сам
устата с гозбите ми!

АПЕМАНТ:
Не ти ща гозбите! Ще ме задавят, защото не съм дошъл да те гъделичкам! О, богове! Каква глутница го яде, а той не ги вижда! Сърцето ми се къса да гледам как толкоз хора си топят залците в кръвта на един, а той, лудият, ги подканва отгоре! Чудно, как може човек да се доверява на друг човек! Аз бих посъветвал хората да канят гостите си без ножове.
Така с по-малко ястия ще минат
и по ще е спокоен домакинът!
Примери за това на всяка крачка! Тоя, дето седи до теб, отчупва си от къшея ти и отпива от същата чаша с теб, е първият, който ще ти тегли ножа! Това е отдавна доказано! Ако бях големец, бих се страхувал да пия до дъно на подобен пир, защото така човек си излага гръкляна.
Тиранът може да си разреши
да пие само в броня до уши!

ТИМОН:
Наздраве! И пуснете да пътува
бокала в кръг!

ВТОРИ БЛАГОРОДНИК:
Към нас! Във таз посока!

АПЕМАНТ:
Към него, ясно! Бива си го този да дърпа все във своята посока! Ти и твоето богатство, Тимоне, ще загубите здравето си от такива наздравици!...
Водице честна, ти в калта не вкарваш,
сестра бъди на постната ми гозба:
човек сред много вино и игри
забравя Зевсу да благодари!
Моли се.
Богове над боговете,
ум ми дайте, направете
чак до края на живота
да не вярвам ни на йота
в сън дълбок на дворски пес,
във любов без интерес,
в подпис или клетва чужда
и в приятели при нужда!
Вий угаждайте си там,
корени аз тук ще ям.
Амин!
Яде и пие.
Наздраве за доброто ти сърце, Апеманте!

ТИМОН:
Войнствени Алкивиаде, а твоето сърце е още навярно на бойното поле!

АЛКИВИАД:
Сърцето ми е винаги в твоя услуга, достойни Тимоне!

ТИМОН:
Но би предпочел закуска с врагове пред обед у приятели.

АЛКИВИАД:
Да, няма по-добро лакомство за мене от още кървящия враг! Бих поканил най-добрия си приятел на такава трапеза!

АПЕМАНТ:
Тогава да бяха всички тези ласкатели твои врагове, та да ги избиеш и да ме поканиш да си хапна от тях!

ПЪРВИ БЛАГОРОДНИК:
Ако можехме да имаме щастието, любезни приятелю, да ти дотрябват някой ден сърцата ни, та да ти покажем поне отчасти своята преданост, ние бихме се чувствали най-щастливите хора на тоя свят!

ТИМОН:
Бъдете уверени, драги мои, че боговете са решили да получа от вас някой ден голяма помощ. Иначе нима бихте ми били приятели? Защо тъкмо вие измежду хиляди бихте добили това нежно звание, ако не принадлежахте повече от всички други на моето сърце? Аз съм ви хвалил мислено с думи, които вашата скромност не би ви позволила да употребите за себе си. Съдете по туй колко ви вярвам! "О, богове — казвал съм си, — каква нужда щяхме да имаме от приятелите, ако те никога не ни ставаха нужни? Те биха били най-безполезните същества, ако не ни се случваше да имаме полза от тях; биха приличали на чудесни музикални инструменти, които висят в калъфите си на стената и пазят своите звуци за себе си!" Вярвайте, много пъти съм искал да бъда по-беден, за да стана по-близък до вас! Ние, хората, се раждаме, за да вършим добрини, и богатствата на нашите приятели са това, което с най-голямата сигурност и основание можем да наричаме "свое". Какво щастие е да се чувстваш член на едно братство, в което всеки разполага с имуществата на всички! О, сякаш радостта ми изчезва, едва родила се — тези мои очи са твърде пропускливи! Пия за ваше здраве, дано ми простите тяхната слабост!

АПЕМАНТ:
Ще ти изпият те плача, Тимоне!

ВТОРИ БЛАГОРОДНИК:
И в нашите очи сред чиста влага
като детенце пръква радостта!

АПЕМАНТ:
Тя пръква, ала мене ако питат,
е копелдаче!

ТРЕТИ БЛАГОРОДНИК:
Вярвай, господарю,
дълбоко развълнуван съм!

АПЕМАНТ:
Дълбоко!

ТИМОН:
Кой може да пристига?
Какво има?

СЛУГАТА:
Простете, господарю, няколко дами настояват да бъдат приети.

ТИМОН:
Дами ли? Какво желаят?

СЛУГАТА:
Те са предшествани от вестител, който щял да обясни посещението им.

ТИМОН:
Поканете ги да влязат!

КУПИДОН:
Привет към теб, хазяино богати,
и към дарените от щедростта ти!
За свой патрон петте ни сетива
признават те с хвалебствени слова.
От масите, със сладости покрити,
вкус, мирис, допир, слух се вдигат сити —
на мен и тези с мене прием дай,
да утолим и погледа накрай!

ТИМОН:
Добре дошли във моя дом! Свирачи,
срещнете ги със музика!

ПЪРВИ БЛАГОРОДНИК:
Сам виждаш
как всички те обичат, щедри друже!

АПЕМАНТ:
Я, виж ги как щръклеят! Какъв бесен
рояк от суета се е разскачал!
Човешкото тщеславие, кълна се,
е тъй нелепо, ако го сравним
със същината на живота, както
тоз пир пред мойте корени! Небе,
в какви глупци превръщаме се само
за забавление! Хабим хвалби
и вдигаме наздравици за тез,
върху чиято старост ще повърнем
изпитото с киселина и злъч!
Къде е този, който е живял
неразвратен или неразвратил;
и кой във гроба си не е отнесъл
ритник за спомен от добър приятел?
Страхувам се, че тез танцьорки могат
след време да ме стъпчат! Туй се случва.
Пред тебе, слънце, щом залязваш ти,
затварят се прозорци и врати!

Гостите стават от трапезата, обсипват Тимон с изрази на уважение и за да му засвидетелстват обичта си, танцуват на двойки с дамите няколко тържествени такта, изпълнени от обоите.

ТИМОН:
Красавици, със свойта прелест вие
придадохте на празника ни блясък,
без който той не би бил толкоз хубав!
Повярвайте, от своята забава
се забавлявах сам. Благодаря ви!

__ПЪРВА ДАМА__
В небето вдигате ни, господарю,
и взимате от нас доброто само!

АПЕМАНТ:
Добре че не ви слага на земята,
че, току-виж, и лошото ви пипнал!

ТИМОН:
Красавици, закуската ви чака.
И чувствайте се у дома си, моля!

__ВСИЧКИ ДАМИ__
Благодарим ви, господарю!

ТИМОН:
Флавий!

ФЛАВИЙ:
Да, господарю!

ТИМОН:
Онова ковчеже!

ФЛАВИЙ:
Веднага, господарю!...
Настрани.
Пак елмази?
Не чува дума! Дай му да раздава!
Аз бих му дал съвет да опрости
живота си, че дълговете никой
не ще му опрости в деня, когато
прахоса и последното си злато!
Така без ум не щеше да го ръси,
очи да беше имал на гърба си!

ПЪРВИ БЛАГОРОДНИК:
Слугите ни!

СЛУГА:
На вашите услуги!

ВТОРИ БЛАГОРОДНИК:
Конете!

ТИМОН:
Не! Постойте! За минутка!...
Достойни друже, от сърце те моля
да повишиш цената на тоз камък,
приемайки го! Не, не ми отказвай!

ПЪРВИ БЛАГОРОДНИК:
Но аз и тъй дължа ти толкоз много!

ВСИЧКИ:
Ний всички сме ти длъжни!

СЛУГАТА:
Господарю,
дошли са знатни гости от Сената.
Те вече тук са! Слизат от конете!

ТИМОН:
Домът ми е щастлив да ги приеме!

ФЛАВИЙ:
Почтени господарю, разрешете
да ви напомня нещо твърде важно
за вас!

ТИМОН:
За мене ли? Тогаз по-късно!
Сега се погрижи да ги приемат
с великолепие!

ФЛАВИЙ:
Не виждам как!

ВТОРИ СЛУГА:
Приятелят ви Луций, господарю,
ви праща в дар три снежнобели коня
във среброшити сбруи.

ТИМОН:
С благодарност
посрещам дара му. Да се приеме
по най-любезен начин!
Какво има?

ТРЕТИ СЛУГА:
Достойният Лукул ви кани утре
на лов и ви изпраща двойка хрътки
във израз на приятелство.

ТИМОН:
Ще ида.
Носителят на дара да получи
възнаграждение!

ФЛАВИЙ:
Къде ще стигнем
по този път! Той само заповядва
да срещаме със почести и щедрост —
а откъде? От празните сандъци?
Пък и не ще да чуе какво има
в кесията си и да разбере, че
сърцето му е бедно и не бива
да прави туй, което му се иска!
Той дава обещания тъй щедри,
че сключва заем, като се усмихва,
а щом пророни дума, плаща лихва!
От таз му страст, да угоди на всеки,
земите му са всички в ипотеки!
Да бе ме отървал от тая служба,
преди да ме изгони! Сам, без дружба
е по-добре, отколкото с другари,
които те крадат кой както свари!...
Сърцето ми кърви, като го гледам!

ТИМОН:
Не бива да се ощетяваш тъй
със самоподценяване! Вземи
във знак на дружба тази дреболийка!

ВТОРИ БЛАГОРОДНИК:
Приемам с най-дълбока благодарност!

ТРЕТИ БЛАГОРОДНИК:
О, той е добрината въплотена!

ТИМОН:
Добре че се обади! Нали ти
похвали дорестия ми жребец,
на който яздех вчера? Твой да бъде!

ТРЕТИ БЛАГОРОДНИК:
О, господарю, чувствам се неловко...

ТИМОН:
Защо неловко? Всеки хвали туй,
което би желал да притежава;
а щом приятел мой желае нещо,
и аз желая той да го получи!...
Бъдете сигурни, и аз услуга
ще ви поискам скоро.

ВСИЧКИ:
О, дано!

ТИМОН:
За мене да ви виждам у дома си
е щастие такова, че не може
да се изкаже с дарове! Бих давал
за своите приятели царства,
повярвайте ми! Ти, Алкивиаде,
военен си и значи небогат.
Това ще е добре за теб, защото
живот сред мъртъвци пари не носи,
а други, освен бойните полета,
земи не притежаваш.

АЛКИВИАД:
А по тях
не никне нищо!

ПЪРВИ БЛАГОРОДНИК:
Тъй сме благодарни!...

ТИМОН:
Не, аз на вас!

ВТОРИ БЛАГОРОДНИК:
И толкоз задължени!...

ТИМОН:
Не, не, напротив!... Факли! Дайте факли!

ПЪРВИ БЛАГОРОДНИК:
Желаем ти богатство, чест и здраве!

ТИМОН:
Готов да ви помогна всеки път!

АПЕМАНТ:
Каква тълпа! Навярно е прието
с поклони и със задници в небето
да се доказва дружбата. За мене
не заслужава тяхното пълзене
пробита драхма! Пфу! Нечистотия!
Защо небето е снабдило тия
сърца лъжливи с гъвкави крака,
та честните глупци за тях така
да се разсипват?

ТИМОН:
Апеманте, бих
дарил и теб, да бе по-мил и тих!

АПЕМАНТ:
Не, не ща от теб нищо! Ако ти и мен подкупиш, няма да ти остане ни един, който да те ругае в лицето, и ти ще започнеш да грешиш още по-бързо! Така се раздаваш, Тимоне, че, боя се, скоро ще се дадеш цял в заем без разписка. Защо са ти всички тези пирове, този шум, тази празна суета?

ТИМОН:
Не, щом пак ще говориш против нашите забави, няма да ти обръщам внимание! Сбогом и върни се, когато си поправиш настроението!

АПЕМАНТ:
Така! Сега не искаш да ме чуеш —
ще искаш после, но ще бъде късно!
Заключвам ти вратите към небето!
Защо човек за мъдрия е глух,
а за ласкателя — с тъй остър слух?

__СЕНАТОРЪТ__
Пет хиляди през този месец; девет
дължи на Изидор и на Варон;
със мойте стават двадесет и пет.
И продължава да се разорява!
Не, тъй не може дълго да върви.
Ако ми трябва злато, грабвам песа
на първия бедняк и му го пращам
и той започва да сече монети
като бълхи! Дощат ми се коне —
във дар изпращам му един от свойте
и той жреби ми много и далеч
по-хубави! Вратарят му не пази,
а сам с усмивка вика който мине,
да заповяда! Не, така не може
да продължава дълго — туй е явно
за всеки здравомислещ!... Кафис! Хей!
Хей, Кафис, где си?

КАФИС:
Слушам, господарю!

__СЕНАТОРЪТ__
Сложи си наметалото, върви
в Тимоновия дом и му поискай
парите ми! Недей да се предаваш
при първия му отказ и не млъквай,
като ти каже да ме поздравиш
и ето тъй със шапката помаха,
за да приключи; а кажи му твърдо,
че крайно се нуждая от парите,
че срокът му отдавна е изтекъл,
че зарад неговата нередовност
останал съм без кредит. "Господарят
кажи му — ви обича, но не може
да си троши врата, за да цери
кутрето ви. Той има спешна нужда,
която само спешният платеж
могъл би да запълни, тъй че вече
не иска голословия!" Пътувай!
И говори му със неотстъпчив
и нагъл израз — много ме е страх,
че ако всички негови пера
се върнат към крилата, от които
са взети в заем, Фениксът Тимон
ще се окаже изведнъж по-гол
от пиле-голишарче! Тръгвай, казах!

КАФИС:
Отивам, господарю!

__СЕНАТОРЪТ__
А къде
без полиците? И впиши във всички
деня, във който им е минал срокът!

КАФИС:
Разбрано, господарю!

__СЕНАТОРЪТ__
Заминавай!

ФЛАВИЙ:
Ни грижа, ни задръжка! Тъй нехаен
към разходите си, че ни ще може
да ги посрещне, нито ще успее
да спре потока си от веселби!
Не се замисля как, какво изтича
през пръстите му и къде ще стигне
със всичко туй! Не зная друг човек
така до безразсъдство благ и мек!
Какво да правя? Той ще проумее,
но ще е късно. Не, ще му го кажа
направо във очите още днес,
като се върне от лова... Ай! Ай!

КАФИС:
Здравей, приятелю! Варон си иска
парите, а?

СЛУГАТА НА ВАРОН:
А ти не си ли пратен
за същото?

КАФИС:
Без разлика!... А ти си
дошъл за заема на Изидор?

СЛУГАТА НА ИЗИДОР:
Разбира се. Дано се разплати
и с трима ни!

СЛУГАТА НА ВАРОН:
Съмнявам се.

КАФИС:
Пристига!

ТИМОН:
Веднага след обяд, Алкивиаде,
ще идем пак на лов... За мен ли? Казвай!

КАФИС:
Почтени господарю, тука вий сте
подписали известен заем...

ТИМОН:
Заем?
Отде си?

КАФИС:
От Атина, господарю.

ТИМОН:
Виж там домоуправителя! С него!

КАФИС:
Простете, ваша милост, но от месец
домоуправителят ме разкарва
от днес за утре. Моят господар
притиснат е от неотложна нужда
да ви поиска свойто и ви моли
да се покажете на висотата
на другите си качества, като
му върнете дълга си.

ТИМОН:
Драги мой,
ще те помоля да наминеш утре.

КАФИС:
Не, господарю!...

ТИМОН:
По-прилично, драги!

СЛУГАТА НА ВАРОН:
Варон ме праща, господарю. Той...

СЛУГАТА: НА ИЗИДОР
От името на Изидор ви моля
да погасите...

КАФИС:
По необходимост
съм пратен тук...

СЛУГАТА НА ВАРОН:
Със право на запор,
и срокът от шест месеца е минал!

СЛУГАТА НА ИЗИДОР:
Домоуправителят ме залъгва
и затова изпратен съм при вас...

ТИМОН:
Не, дайте ми да си поема дъх!...
Приятели, вървете! Подир малко
ще ви настигна.
Флавий, я ела!
Какво се случва тук, та ме посреща
подобен хор от неуместни думи
за полици и дългове, които
уронват името ми?

ФЛАВИЙ:
Господа,
сега е неудобно. Потърпете
до подиробеда, за да успея
да обясня на своя господар
защо съм ви забавил досега!

ТИМОН:
Да, моля ви, приятели!... Да бъдат
почерпени добре!

ФЛАВИЙ:
Оттука, моля!

КАФИС:
Постойте! Идат Апемант и шутът. Да се позабавляваме с тях!

СЛУГАТА НА ВАРОН:
Да се обесят! Само ще ни лаят!

СЛУГАТА НА ИЗИДОР:
Ах, мръсен пес! Дано го чума тръшне!

СЛУГАТА НА ВАРОН:
Здравей, глупако! Как си?

АПЕМАНТ:
Със сянката си ли беседваш?

СЛУГАТА НА ВАРОН:
Не питам теб!

АПЕМАНТ:
Говориш на себе си, разбрах.Да вървим!

СЛУГАТА НА ИЗИДОР:
Май ти обра "Глупака"?

АПЕМАНТ:
Нима те е ограбил?

КАФИС:
А сега кой остана глупакът?

АПЕМАНТ:
Който последен попита. Ах, негодници, слуги на лихвари, сводници между нуждата и златото!

__ВСИЧКИ СЛУГИ__
Какво сме, казваш?

АПЕМАНТ:
Магарета!

__ВСИЧКИ СЛУГИ__
А защо?

АПЕМАНТ:
Защото сами не знаете какво сте, та мене питате. Говори ти с тях, шуте!

ШУТЪТ:
Как сте, господа?

__ВСИЧКИ СЛУГИ__
Отлично, глупако. А твоята господарка какво прави?

ШУТЪТ:
Сложила е вода да ври, за да скубе петлета като вас. Заповядайте й на гости в "Коринт"!

АПЕМАНТ:
Отлично, шуте! Благодаря ти!

ШУТЪТ:
Я, кой иде! Пажът на господарката!

__ПАЖЪТ__
Здравей, капитане! Какво правиш в това разумно общество? Как си, Апеманте?

АПЕМАНТ:
Да имах в устата си тояга вместо език, та да ти отговоря, както трябва!

__ПАЖЪТ__
Моля ти се, Апеманте, прочети ми адресите на тези писма! Не зная кое за кого е.

АПЕМАНТ:
Че не умееш ли да четеш?

__ПАЖЪТ__
Не.

АПЕМАНТ:
Светът няма да загуби много ученост в деня, когато те обесят. Това писмо е за Тимон, а това за Алкивиад. Пътувай! Копеле си се родил — сводник ще умреш!

__ПАЖЪТ__
А ти си кучи син и като куче от глад ще издъхнеш! Не ми отговаряй — няма ме!

АПЕМАНТ:
Няма те за спасението ти!... Да вървим при Тимон, глупако!

ШУТЪТ:
Ще ме пуснат ли вътре?

АПЕМАНТ:
Където един глупак — там и двама!... Вие тримата сте на служба при лихвари, нали?

__ВСИЧКИ СЛУГИ__
Де да бяха те на служба при нас!

АПЕМАНТ:
Да, и да ви обслужат така, както палачът-крадеца!

ШУТЪТ:
Наистина ли сте слуги на лихвари?

__ВСИЧКИ СЛУГИ__
Наистина.

ШУТЪТ:
Значи лихварите си вземат за слуги само глупаци. Моята господарка е също лихварка и аз съм й глупакът. Само че когато някой иде за заем при вашите господари, влиза мрачен и излиза весел; а когато посещава дома на моята господарка, влиза весел и излиза мрачен. И можете ли ми каза защо?

СЛУГАТА НА ВАРОН:
Аз мога!

ШУТЪТ:
Тогава кажи го, че да те провъзгласим за негодник и развратник; от което името ти в обществото няма да претърпи промяна.

СЛУГАТА НА ВАРОН:
А какво е това "развратник", глупако?

ШУТЪТ:
Един глупак в скъпи дрехи, приличен на теб. Развратникът е дух, който взима понякога образа на господар, понякога на съдия, понякога на философ — с един философски камък в ръката и два нефилософски между краката. Най-често се явява в образа на рицар, но може да се срещне във всички образи, които човек взима. Този дух швъка у нас от тринайсет до осемдесетгодишна възраст.

СЛУГАТА НА ВАРОН:
Ти май не си съвсем глупак.

ШУТЪТ:
И ти не си съвсем умник. Колкото глупост има в моята глава, толкова умност липсва в твоята.

АПЕМАНТ:
Отговор, достоен за Апемант!

__ВСИЧКИ СЛУГИ__
Сторете място! Тимон пристига!

АПЕМАНТ:
Върви с мен, глупако!

ШУТЪТ:
Идвам. Глупостта върви обикновено с влюбения, с наследника и с жената, но понякога се среща подръка и с философа.


ФЛАВИЙ:
Почакайте ме, моля ви се, там!
Ще ви подиря скоро.

ТИМОН:
Учудва ме все пак защо до днес
не си ми казал сметките ни как са,
така че да посвивам своя разход
във рамките на туй, което имам!

ФЛАВИЙ:
Но вие не ме чувахте! Сто пъти
съм искал...

ТИМОН:
Хайде, хайде! Може би
си ме заварвал в мигове, когато
не съм бил разположен, и сега
със тези случаи ми оправдаваш
мълчанието си!

ФЛАВИЙ:
О, господарю,
веднъж ли, дваж ли свойто счетоводство
пред вас разтварях, ала вий с ръка
отблъсвахте го, казвайки, че то е
за вас във честността ми! Всеки път,
когато карахте ме да отвръщам
с богатства за подаръчета дребни,
аз ронех горки сълзи; и по-често,
отколкото учтивостта търпеше,
ви молех да се сдържате във харча
и бивах скастрян неведнъж, когато
намеквах ви за отлива на средства
и прилива от заеми, които
заплашваха дома ви. Господарю,
узнайте го сега, макар и късно:
това, което имате, не стига
да изплати дори и половина
от дълговете ви!

ТИМОН:
Продай земите!

ФЛАВИЙ:
Те всички са заложени, а много
и вече конфискувани. Което
остава ви, не може да запълни
устата на мига; а срок след срок
прииждат в бъдеще! Какво ще правим
във промеждутъка и как ще срещнем
последното представяне на сметки?

ТИМОН:
Земите ми простираха се чак до
Лакедемония!

ФЛАВИЙ:
О, господарю,
светът се означава с една дума
и ваш да беше, би се изпарил
с единствен дъх!

ТИМОН:
Това не е лъжа!

ФЛАВИЙ:
Ако съмнявате се в мойта честност,
готов съм сметките си да покажа
пред най-взискателния проверител,
но боговете знаят, че когато
гъмжаха кухните ви от лапачи,
а избите ви плачеха със вино,
разлято от пияници, и този
огромен дом блестеше цял от факли
във всички кътчета и се тресеше
от песни и свирачи, аз се свивах
до някой чеп на бъчва и оставях
по негов пример своите очи
да леят сълзи...

ТИМОН:
Моля ти се, стига!

ФЛАВИЙ:
... "О, небеса — си казвах, — каква щедрост
Какво количество безплатни хапки
погълнали са тази нощ простаци
и долни роби! Кой сега не е
приятел на Тимон! И кой е този,
чиито средства, ум и меч сега
не са в услуга нему? О, велики,
достойни, мъдри, царствени Тимоне!
Но щом пресъхне туй, което плаща
за тез хвалби, ще секне и дъхът им!
Изпит кърчага — сбогом, дума блага!
Един дъждовен облак във небето
и няма ги мухите!"

ТИМОН:
Стига притчи!
Благодеяния с неблага цел
не съм извършвал. Неблагоразумно,
но не и недостойно съм раздавал.
Недей да плачеш! Толкоз ли ти липсва
разсъдък, та да мислиш, че на мен
приятелства ще липсват? Успокой се!
Река ли да развържа меховете
на дружбата, като подиря заем,
ще разполагам с хора и пари
така свободно, както карам теб
сега да ми говориш!...

ФЛАВИЙ:
Ах, дано
небето потвърди тез ваши мисли!

ТИМОН:
... И туй превръща във небесна милост
таз нужда, във която съм изпаднал,
защото покрай нея ще изпитам
приятелите си. Ще видиш колко
не си разбирал моето богатство.
Приятелите ми — във тях е то!...
Прислужници! Фламиний и Сервилий!

__СЛУГИТЕ__
Да, господарю! Тук сме, господарю!

ТИМОН:
Ще ви изпратя поотделно в разни домове.
Към Сервилий.
Ти — при Луций!
Към Фламиний.
Ти — при Лукул! С него бяхме на лов днес.
Към трети слуга.
А ти — при Семпроний! Поздравете ги от мен и им кажете: "Господарят Тимон е горд, че обстоятелствата му дават възможност да се обърне към вас с молба за парична услуга." Поискайте им по петдесет таланта.

__ФЛАМИНИЙ__
Разбрано, господарю!

ФЛАВИЙ:
Лукул и Луций! Хм!

ТИМОН:
А ти, мой друже,
ще идеш при сенаторите. Аз съм
заслужил пред държавата да бъда
изслушан днес. Поискай им хиляда
таланта незабавно!

ФЛАВИЙ:
Господарю,
аз вече дръзнах — тъй като реших,
че тъй ще е най-просто — да използвам
пред тях печата ви и вашто име,
но те ме върнаха не по-богат,
отколкото бях тръгнал.

ТИМОН:
Невъзможно!

ФЛАВИЙ:
Те казаха ми всички едногласно,
че сделките им са във спад... че нямат
пари в момента... много съжаляват,
защото инак... на такъв почтен...
и как е станало?... Кой би допуснал?...
Със всекиго се случва... много жалко,
дано да се оправи... И така
след тез откъслеци от кухи фрази,
показвайки ми с израз на досада,
че са заети, с хладен полупоздрав
и ледно полукимване смразиха
словата върху устните ми!

ТИМОН:
Горе
ще им платят! Не падай духом! Тези
дъртаци дряхли са по естество
неблагодарници. Кръвта във тях
е хладна, гъста и едва тече.
Недостигът на топлина ги прави
безмилостни! Човешката природа,
привеждайки се към земята, става
бездушна, суха, за да се примеси
по-лесно с нея!
Към един Слуга.
Бягай при Вентидий!
Към Флавий.
Недей тъжи! Ти честен си и предан
и — вярвай ми — не си заслужил укор!
Отново към Слугата.
Бащата на Вентидий се помина,
оставяйки не малко на сина си.
Когато беше беден, зад решетка
и без другари, аз освободих го
със пет таланта. Занеси му поздрав
и му кажи, че по необходимост
приятелят му вижда се принуден
да му ги спомни...
Отново към Флавий.
Щом ги донесе,
плати на тез, които най напират.
Тимон не ще пропадне, разбери,
при толкова приятели добри!

ФЛАВИЙ:
На щедрия бедата е, че смята
за щедри всички хора по земята!

СЛУГАТА:
Съобщих на господаря за тебе. Сега ще слезе.

__ФЛАМИНИЙ__
Благодаря ти.

СЛУГАТА:
Ето го и него!

__ЛУКУЛ__
Един от слугите на Тимон? Подарък ще е, сигурен съм! Всичко се сбъдва. Тази нощ сънувах сребърни леген и кана... Честни Фламиний, приветствам те от все сърце!
Към Слугата.
Донес вино!
Как е почитаемият безукорен великодушен атинянин, на когото имаш щастието да служиш?

__ФЛАМИНИЙ__
Със здравето добре, господарю.

__ЛУКУЛ__
Много се радвам. А какво имаш там под наметалото си, мили ми Фламиний?

__ФЛАМИНИЙ__
Само едно празно ковчеже, господарю, което от името на своя господар ще помоля ваша чест да напълни. Почувствал голяма и неотложна нужда от петдесет таланта, той ме прати да поискам в заем от ваша милост тази сума, уверен, че няма да му откажете незабавната си помощ.

__ЛУКУЛ__
Тъй, тъй, тъй. Уверен, казваш? Такъв добър човек! Жалко, той би бил един от най-почитаните мъже на града ни, ако не живееше така нашироко. Колко пъти, когато съм обядвал в дома му, съм му го казвал! Понякога дори и на вечеря съм оставал у него, за да го убеждавам да харчи по-малко, но той така и не пощя да чуе съветите ми, не си взе ни веднъж урок, колкото и често да го посещавах. Няма човек без недостатък и щедростта е неговият. Не веднъж и дваж съм му говорил за това, но не можах да го отуча от нея и това си е!


СЛУГАТА:
Виното, ваша милост.

__ЛУКУЛ__
Винаги съм те считал умен човек, Фламиний. За твое здраве!

__ФЛАМИНИЙ__
Ваша милост се шегува...

__ЛУКУЛ__
Не, не, много често съм забелязвал, че умът ти сече, което е право — право. Ти бързо схващаш и знаеш да се възползваш от случая, когато той ти падне. А това е отлично качество... Излез.
Ела насам, драги Фламиний! Твоят господар е щедър благородник, но ти си разумен човек и сам виждаш — макар да си дошъл тук — че сега изобщо не са времена за даване на заеми, камо ли на такива, приятелски, без гаранции. Ето ти три солидара. Бъди добро момче, затвори си очите и кажи на господаря си, че не си ме намерил. Сбогом!

__ФЛАМИНИЙ__
Възможно ли е този свят тъй много
да се е изменил, а ний да бъдем
все още живи? Низко божество,
лети към който кланя се пред тебе!

Хвърля монетите на земята.

__ЛУКУЛ__
А, така ли? Виждам, и ти си един глупак, достоен за господаря си!

__ФЛАМИНИЙ__
И тези да се слеят със онези,
които ще те греят! Дано бъдат
стопените монети твоя казън,
ти, не приятел, а отблъскващ налеп
върху приятеля си! Нима може
да има дружбата сърце тъй млечно,
та да се вкисне в толкоз кратко време?
О, богове! Представям си как тежко
ще го почувства господарят! Този
почтен негодник още не е смлял
до края гозбите му — нима бива
те здраве да му дават, щом отрова
е станал сам? Дано се разболее
така, че това здраве да не стигне
да го спаси докрай от болестта му,
а да проточи мъките му само!

ЛУЦИЙ:
Кой? Тимон? Той е мой близък приятел и най-уважаван благородник!

ПЪРВИ ЧУЖДЕНЕЦ__
И ние сме чували, че е такъв, макар да не го познаваме лично; но мога да ви кажа, уважаеми, това, което говори мълвата: че щастливите дни на Тимон са отлетели и че богатството му се е отдръпнало от него.

ЛУЦИЙ:
Пфу! Не вярвайте на подобни слухове! На Тимон пари няма да му липсват никога!
ВТОРИ: ЧУЖДЕНЕЦ__
Уверявам ви, почтени, че неотдавна един негов слуга е бил при Лукул да иска еди-колко си таланта назаем; настоявал, изтъквал колко те били необходими на господаря му и — въпреки това — получил отказ.

ЛУЦИЙ:
Отказ?
ВТОРИ: ЧУЖДЕНЕЦ__
Именно. Отказ.

ЛУЦИЙ:
Невероятно! Боговете виждат, просто ме е срам да слушам! Да откаже заем на такъв уважаван човек! Не му прави чест на Лукул! Аз също — трябва да си призная — съм получавал от Тимона малки подаръци — някоя сумичка, някой съд, едно-две скъпоценни камъчета, — но туй бяха дреболийки, несравними с онова, което е дал на Лукул; и все пак, ако той беше сбъркал да поиска заем не от него, а от мене, никога не бих му отказал талантите, от които се нуждае.

СЕРВИЛИЙ:
О, най-сетне този, когото търся! Изпотих се, докато намеря негова милост!... Уважаеми господарю!

ЛУЦИЙ:
Сервилий? Радвам се, че те видях. Сбогом сега и поздрави от мен своя уважаем и добродетелен господар, моя истински неоценим приятел!

СЕРВИЛИЙ:
Прощавайте, ваша милост. Аз ви нося от моя господар...

ЛУЦИЙ:
А? Какво ми носиш от него? Аз и без това съм му толкоз задължен. Всеки ден — подарък! Как, мислиш, ще му се отплатя за всичко това? Какво ми носиш сега?

СЕРВИЛИЙ:
Само една малка молба да му услужите с няколко таланта, които са му спешно нужни.

ЛУЦИЙ:
Навярно господарят ти си прави
шеги със мен. Тимон да има нужда
от няколко таланта?

СЕРВИЛИЙ:
Господарю,
в момента и по-малко са му нужни.
Ако не беше за достойни цели,
не бих ви молил толкова усърдно.

ЛУЦИЙ:
Но ти сериозно ли говориш, Сервилий?

СЕРВИЛИЙ:
Кълна се, господарю, съвсем сериозно!

ЛУЦИЙ:
Какво невероятно магаре съм: да допусна да остана без пари тъкмо когато ми се удава възможността да си спечеля почит с тях! Как можа да ми се случи точно преди ден да си вложа парите в едно дребно предприятие, та да си вържа ръцете за едно високо дело! Боговете са ми свидетели, Сервилий, че в момента никак не мога да го... Какво магаре наистина! Дори сам се готвех да поискам заем от Тимон — господата ще го потвърдят, — но сега срещу всички богатства на Атина не бих пожелал да съм го сторил. Поздрави от мене господаря си най-щедро и дано той запази добрите си чувства към мен, защото съм наистина в невъзможност да му услужа. И предай му, че смятам за едно от най-големите нещастия в живота си — така му кажи — това, че не съм в състояние да зарадвам един така уважаван свой съгражданин! Мили ми Сервилий, нали ще бъдеш тъй добър да му предадеш отговора ми със същите тези думи?

СЕРВИЛИЙ:
Ще го направя, господарю.

ЛУЦИЙ:
И аз ще те зарадвам някой ден.
Сервилий излиза.
Да, прави сте. Тимон е притеснен,
а свършено е с деловия мъж,
комуто са отказали веднъж!

ПЪРВИ ЧУЖДЕНЕЦ__
Видя ли го, Хостилий, а?
ВТОРИ: ЧУЖДЕНЕЦ__
Свръхясно!

ПЪРВИ ЧУЖДЕНЕЦ__
Това е то духът на обществото!
И знай, шеги от този род си прави
с нас всеки лицемер. Кой би нарекъл
приятел свой тогова, който сърба
от неговата гозба? За Тимон
аз знам добре, че бил баща същински
на този Луций, че от своя джоб
поддържал кредита му и дома му
с прислугата. Не можел този Луций
да пийне, без със устни да докосне
Тимоново сребро... О, виж в какви
чудовища неблагодарността
превръща хората! Като си спомня
богатството му, той отказва просто
стотинката, която всеки дава
на просяка!
ТРЕТИ ЧУЖДЕНЕЦ__
Да, вярата крещи
пред таз постъпка!

ПЪРВИ ЧУЖДЕНЕЦ__
Колкото до мен,
в дома му не съм бивал, щедростта му
не съм изпробвал никога, така че
приятел да му бъда, но ви казвам,
че зарад неговата добродетел,
великодушие и благородство,
ако ми би поискал в нужда помощ,
бих смятал дар от него всичко свое
и бих му върнал по-добрата част —
така ценя сърцето му! Но виждам,
че трябва мярка в щедростта, защото
лукавството надвива над доброто!

СЕМПРОНИЙ:
Хъм! Най-напред на мен ли ще досажда?
Защо не е поискал преди туй
от Луций, от Лукул? Вентидий също,
когото той измъкна от затвора,
сега богат е. Всички те дължат му,
каквото притежават!

СЛУГАТА:
Господарю,
те бяха пробвани и се оказа,
че са от прост метал — от тях не щя
да му помогне никой.

СЕМПРОНИЙ:
Невъзможно!
Тъй, значи — хъм! — Вентидий и Лукул
са му отказали и той прибягва
сега към мен? След тримата! За мене
се сетил най-накрая! Туй говори
за беден ум или оскъдна обич.
Приятелите му го изоставят
подобно лекари, които първо
обират болния, а после вдигат
ръце от него; а сега ще трябва
да го лекувам аз! Обидно просто!
Тимон би трябвало да не забравя,
че аз съм тук! Попаднал в нужда, първо
за мене да помисли, който първи
получих дар от него! Нима толкоз
закъсал смята ме, та аз последен
дълга си да му плащам? Не! Това
би дало на останалите повод
да ми се смеят, да ме смятат луд!
Да бе поискал най-напред от мене,
аз тройно повече му бих заел,
да го зарадвам само; но сега
към трите отказа носи четвърти,
защото, който мойта чест обиди,
той няма и парите ми да види!

СЛУГАТА:
Чудесно! Твоя милост е един първокласен негодник! Дяволът не е знаел какво прави, когато е давал лицемерието на човека. Той сам си е навредил, защото, честна дума, накрая пред хорските подлости ще се окаже чист като агнец. С какви изящни думи този големец украсява своята дребна душица! Как играе на добродетелен, за да извърши подлостта! Прилича ми на тези, които уж от пламенно благочестие са готови да изпепелят цели държави — такава му е двуличната обич!
Той беше най-голямата надежда
на господаря. Само боговете
останаха ни. Сякаш са измрели
тез, дето бяха у дома през ден!
Гостоприемните врати, стоели
отворени с години, днес държат
затворен господаря си. Дотам
довежда прекомерната ни щедрост:
не пазиш ли парите си, накрая
принуден си да пазиш свойта стая!

Излиза.


Четвърта сцена

В дома на Тимон.
Влизат двама Слуги на Варон и Слуга на Луций. Те срещат Тит, Хортензий и други Слуги на Тимонови кредитори.

ПЪРВИ СЛУГА НА ВАРОН__
Здравей, Хортензий! Как сме, Тит?

__ТИТ__
Добре.
Вий как сте във Вароновия дом?

__ХОРТЕНЗИЙ__
От Луций, а? Добре сме се събрали!

__СЛУГАТА НА ЛУЦИЙ__
Едно и също ни събира май.
Аз ида за пари.

__ТИТ__
ние — също!

Влиза Филот.

__СЛУГАТА НА ЛУЦИЙ__
Филот и той едва ли е за друго.

__ФИЛОТ__
Привет на всички ви!

__СЛУГАТА НА ЛУЦИЙ__
Добре дошъл!
Как мислиш, драги, колко е часът?

__ФИЛОТ__
Към девет, приблизително.

__СЛУГАТА НА ЛУЦИЙ__
Тъй късно?

__ФИЛОТ__
Хазаинът не се ли е показал?

__СЛУГАТА НА ЛУЦИЙ__
Не още.

__ФИЛОТ__
Много чудно! Досега
той винаги изгрявал е към седем!

__СЛУГАТА НА ЛУЦИЙ__
Сега денят му станал е по-къс.
Сезоните на всеки развейпрах
са като слънчевите и при туй
без кръговрат. В Тимоновия джоб е
дълбока зима: колкото дълбоко —
искам да кажа — и да бръкнеш в него,
не ще откриеш нищо!

__ФИЛОТ__
Прав си май!

__ТИТ__
Но странно нещо! Твоят господар
те праща за пари, нали?

__ХОРТЕНЗИЙ__
Позна.

__ТИТ__
А носи накити, чиято стойност
дошъл съм аз да искам от Тимон!

__ХОРТЕНЗИЙ__
Аз дойдох срещу волята си тук!

__СЛУГАТА НА ЛУЦИЙ__
И вижте разписките: ето, на:
Към Тит.
той трябва да плати на теб цена,
по-едра от дълга му към тогова...
Към Хортензий.
Със други думи, който те е пратил,
желае да му плащат за това, че
приел е накита!

__ХОРТЕНЗИЙ__
Да, срам ме хваща
като си знам, че моят господар
приел е не един Тимонов дар.
Такава непризнателност превръща
каквото е приел, във кражба съща!

ПЪРВИ СЛУГА НА ВАРОН__
Той длъжен е на моя господар
три хиляди.

__СЛУГАТА НА ЛУЦИЙ__
На моя — пет.

ПЪРВИ СЛУГА НА ВАРОН__
Личи си,
че твоят повече е вярвал в него.

влиза Фламиний.

__ТИТ__
Един прислужник на Тимон!

__СЛУГАТА НА ЛУЦИЙ__
Фламиний!... Една дума, стари друже! Кажи, моля ти се, ще слезе ли скоро господарят ти?

__ФЛАМИНИЙ__
Няма.

__ТИТ__
Бъди добър тогава, съобщи му, че го чакаме!

__ФЛАМИНИЙ__
Няма нужда. Той познава добре усърдието ви.

Влиза Флавий, прикрил лице с наметало.

__СЛУГАТА НА ЛУЦИЙ__
Ха, кой измъква се, прикрит зад облак?
Домоуправителят на Тимон!
Викнете го!... Хей, драги!

__ТИТ__
Чу ли, хей?
ВТОРИ: СЛУГА НА ВАРОН__
Почакай, уважаеми!

ФЛАВИЙ:
Е? Чакам.
Защо сте тука?

__ТИТ__
За да си получим
известни суми.

ФЛАВИЙ:
Да ми бе известно
отде да ги намеря тези ваши
известни суми!... А къде се крихте
със всичките си разписки, когато
престорените ваши господари
се хранеха у нас? Тогава те
подмазваха се на Тимон, ни дума
за дългове не казваха и само
търбусите си тъпчеха догоре
със лихвите от тях! Сторете път!
Напразно чакате за господаря —
тук няма, подир пирове безброй
какво да смятам аз и пръска той!

__СЛУГАТА НА ЛУЦИЙ__
Тоз отговор за нищо не ни служи!

ФЛАВИЙ:
Ако не служи, по-добър от вас е,
които служите на подлеци!

Излиза.

ПЪРВИ СЛУГА НА ВАРОН__
Я виж го ти! Какво мърмори туй натирено величество?
ВТОРИ: СЛУГА НА ВАРОН__
Каквото да мърмори, не е важно! Останал е на улицата и това му стига за наказание. Кой говори по-волно от уволнения и надига глава по-високо от този, който си няма стряха над нея? На такива дай им да ругаят дворците!

Влиза Сервилий.

__ТИТ__
Ха, ето го Сервилий! Сега ще получим някакъв отговор.

СЕРВИЛИЙ:
Господа, ще ви бъда много благодарен, ако дойдете някой друг ден. Вярвайте ми, господарят е днес в ужасно настроение. Благият му характер сякаш го е напуснал изведнъж. Не е добре и пази стаята.

__СЛУГАТА НА ЛУЦИЙ__
Мнозина пазят стаята и здрави,
но ако той е зле, добре ще бъде
да си проправи път към боговете,
като разчисти сметките си тук.

СЕРВИЛИЙ:
О, небеса!

__ТИТ__
Това са само думи!

__ФЛАМИНИЙ__
Сервилий, помощ! Господарю, стойте!

Влиза Тимон — в пристъп на гняв, — следван от Фламиний.

ТИМОН:
Как? Моите врати да ме възпират?
Домът, до днес открит за всеки гост,
да става за хазаина си клетка?
Стените му, познали щедростта ми,
като човеците да ми показват
сърце от камък?

__СЛУГАТА НА ЛУЦИЙ__
Почвай първи, Тит!

__ТИТ__
Аз нося една сметка, господарю...

__СЛУГАТА НА ЛУЦИЙ__
И аз една...

__ХОРТЕНЗИЙ__
Вий тук сте се подписал...

__СЛУГИТЕ НА ВАРОН__
Тез разписки...

__ФИЛОТ__
Тез копия, които...

ТИМОН:
Е, хайде, прободете ме със тях!
Дупчете, хайде!

__СЛУГАТА НА ЛУЦИЙ__
Моят господар
във остра нужда...

ТИМОН:
Насечи си с нея
пари от мене!

__ТИТ__
Петдесет таланта...

ТИМОН:
Вземи ги в плът!

__СЛУГАТА НА ЛУЦИЙ__
Пет хиляди корони...

ТИМОН:
Ще ти платя със толкоз капки кръв!...
Ти колко искаш?... А на тебе колко?

ПЪРВИ СЛУГА НА ВАРОН__
Но, господарю!...
ВТОРИ: СЛУГА НА ВАРОН__
Господарю!...

ТИМОН:
Хайде!
Дерете, късайте ме! Небесата
ще ви платят за всичко!

Излиза.

__ХОРТЕНЗИЙ__
Кълна се, господарите ни могат да се простят с парите си. Не виждам надежда да ги получим, щом са ги дали на безнадежден луд!

Слугите на кредиторите излизат. Влиза отново Тимон, следван от Флавий.

ТИМОН:
Негодници! Не ми остана дъх!
Кредитори ли? Демони това са!

ФЛАВИЙ:
О, господарю!...

ТИМОН:
Няма да е зле!...

ФЛАВИЙ:
Но, господарю!...

ТИМОН:
Да, ще го изпълня!...
Домоуправителят!

ФЛАВИЙ:
Господарю?

ТИМОН:
Ха, тука ли си? Бягай, покани
Лукул, Семпроний, Луций, всички там!
За сетен път на пир ще ги сбера,
негодниците!

ФЛАВИЙ:
Скъпи господарю,
смутеният ви ум говори тъй.
Ние нямаме с какво да ги гостим
дори най-скромно!

ТИМОН:
Не мисли за туй!
Да ги сбереш е твоята задача,
а ний ще ги нахраним със готвача!

Излизат.


Пета сцена

Зала в Сената.
Сенаторите заседават.
Влиза Алкивиад със своята Свита.

ПЪРВИ СЕНАТОР:
Съгласен съм. Пролял е кръв и трябва
да я плати със свойта. Нищо друго
не поощрява повече греха
от милосърдието!
ВТОРИ: СЕНАТОР:
Много вярно.
Законът трябва да му сложи край!

АЛКИВИАД:
Желая на Сената здраве, чест...
и снизходителност!

ПЪРВИ СЕНАТОР:
Войниче, казвай!

АЛКИВИАД:
Като смирен просител се обръщам
към вашите сърца, защото знай се,
че милостта е първа добродетел
за съдиите и че жал не чувстват
единствени тираните. Съдбата
и случаят сразиха един мой
добър приятел, грешно под напора
на буйната си кръв направил крачка
извън закона в пропастта, която
без дъно е, за всеки, безразсъдно
политнал в нея. Той — като изключим
тоз негов грях — е доблестен човек,
а и грехът му бе не плод на подлост
(и туй оневинява го напълно),
а на безстрашие и благородство,
които, щом почувстват свойта чест
засегната до смърт, измъкват меча;
при туй накрая неговата трезвост
така успя да укроти гнева му,
че казал би човек: участва той
в словесен спор, а не във кървав бой!

ПЪРВИ СЕНАТОР:
В противоречие изпада твоят
стремеж да защитиш един престъпник.
Езикът ти бе тъй усърден, сякаш
кажи-речи, би искал да представиш
убийството като законно дело
и да въздигнеш буйството във доблест,
когато то е доблест уродлива,
явила се, когато на света
са се родили разприте. Носител
на доблест истинска е този, който
понася и най-тежката обида
като мъдрец, превръщайки я в нещо
странично, външно, като връхна дреха,
наместо да я пуска надълбоко
в сърцето си и с туй да го подхвърля
на рискове. Обидата е зло,
което ни подтиква към убийство:
а щом е тъй, кажи, нима си струва
човек живот за злото да рискува?

АЛКИВИАД:
Но аз...

ПЪРВИ СЕНАТОР:
Недей упорства! Доблестта е
не във мъстта, а в туй да се изтрае.

АЛКИВИАД:
Почтени старци, щом е тъй, тогава
ще позволите да ви отговоря
като войник. Защо, глупаци, ние
излагаме живота си във бой,
а не търпим заплахите? Защо
не зажумим пред тях във примирено
очакване врагът да ни изколи
без съпротива? Щом да се понася
е доблест, защо тръгваме на поход?
Жените са по-доблестни от нас,
щом туй да си отдолу и да траеш
е главното. Магарето стои
по-горе от лъва, търпежът щом е
така ценен; престъпникът в окови
по-мъдър е от съдника, щом тежест
да носим мъдро е. Почтени люде,
добри бъдете, както сте могъщи!
Повярвайте, аз бих осъдил пръв
тоз, който хладнокръвно лее кръв!
Убийството е грозно дело? Да, но
в самоотбрана то е оправдано!
Да се гневиш, е грях, но кой от нас
не е изпадал във законен бяс?
Ако претеглите така греха му...
ВТОРИ: СЕНАТОР:
Напразно си хабиш дъха!

АЛКИВИАД:
Напразно?
Когато само бойната му служба
във Спарта и Византия му стига
да си откупи милост...

ПЪРВИ СЕНАТОР:
Изясни се!

АЛКИВИАД:
Сенатори почтени, той оказа
на своята страна безброй услуги.
О, колко неприятели изби
в последната война и колко рани
на списъка си има!
ВТОРИ: СЕНАТОР:
Да, премного
натрупал е от тях! Тоз твой приятел
е стар побойник и тъй много пие,
че тоз порок пленил е храбростта му
и ако друго нямаше, туй само
го би погубило. В пиянски бяс
безчинства върши той и пали свади,
с което — както стигна до Сената —
позор е и опасност за страната!

ПЪРВИ СЕНАТОР:
И ще умре!

АЛКИВИАД:
Да бе умрял във бой!
О, зла съдба! Сенатори почтени,
щом качествата му не ви затрогват —
макар че със десницата си той
би трябвало смъртта си да отложи
без дълг към никого, — към тях сложете
и моите заслуги! И понеже
почтената ви възраст има склонност
към сигурното, давам ви в залог
победите си славни, всички вкупом,
за туй, че той ще ви плати с печалба
за прошката. А ако е заслужил
с простъпката си смърт, то нека бъде
във славен бой: законът действа строго,
но и войната не прощава много!

ПЪРВИ СЕНАТОР:
Ний следваме закона. Ще умре.
Не си навличай нашата немилост,
упорствайки! И брат да си му ти,
щом кръв пролял е, с кръв ще заплати!

АЛКИВИАД:
Възможно ли е? Не, не е възможно!
Забравихте ли кой съм аз?
ВТОРИ: СЕНАТОР:
Какво?

АЛКИВИАД:
Извикайте ме в спомена си!
ТРЕТИ СЕНАТОР:
Как?

АЛКИВИАД:
От старост е! Не може да съм паднал
тъй низко, че от общата ви воля
тъй малко да не мога да измоля!
Смъдят ме раните от вас!

ПЪРВИ СЕНАТОР:
Така ли?
Гнева ни предизвикваш? Той е бърз,
но страшен по последствия? От днес
завинаги изгнан си!

АЛКИВИАД:
Аз? Пратете
лихварството и глупостта, тях двете
в изгнание, защото те грозят
Сената ви!

ПЪРВИ СЕНАТОР:
Ако след срок от два дни
си още във Атина, ще те стигне
от нас по-тежка казън! А над оня,
за да не дразни повече гнева ни,
присъдата ще се изпълни днес!

Сенаторите излизат.

АЛКИВИАД:
Дано дотраете до късна старост,
та само кокали, с вида си страшен
да плашите света! Ще полудея!
Аз бранех ги, когато те брояха
парите си и сбираха от тях
големи лихви, както аз събирах
големи белези! И всичко туй
за таз награда! Със добър балсам
цери войнишките ни рани този
Сенат от сребролюбци! Значи тъй —
изгнание? Добре дошло! Със радост
посрещам го! Да мога по Атина
да блъсна, както трябва — тъкмо цел
за моя лют характер! Ще разпаля
войските недоволстващи и — в бой!
Обиди да понасят — знай се — могат
еднакво трудно воинът и богът!

Излиза.


Шеста сцена

Зала за пиршества в дома на Тимон. Музика.
Слуги нареждат трапезата.
Влизат — от разни страни — Гостите.

ПЪРВИ ГОСТ:
Добър ти ден, приятелю!
ВТОРИ: ГОСТ:
И на теб също! Струва ми се, че нашият любезен домакин е искал само да ни изпита оня ден.

ПЪРВИ ГОСТ:
Точно над това кръжаха мислите ми сега. Надявам се, че нещата му не са тъй зле, както ги представяше, с цел да провери приятелите си.
ВТОРИ: ГОСТ:
Изглежда, че не са, ако трябва да се съди по това ново угощение.

ПЪРВИ ГОСТ:
И аз бих казал тъй. Получих от него любезна покана, която поради неотложни задължения трябваше да отклоня, но той ме насили с увещанията си, така че се видях принуден да дойда.
ВТОРИ: ГОСТ:
И аз също бях свързан от настойчиви дела, но той не пожела да слуша извинения. Съжалявам, че когато ми поиска заем, бях изразходвал наличните си пари.

ПЪРВИ ГОСТ:
И аз, виждайки сега как стоят нещата, страдам от същата скръб.
ВТОРИ: ГОСТ:
Всички тук са така. Колко поиска от теб?

ПЪРВИ ГОСТ:
Хиляда.
ВТОРИ: ГОСТ:
Хиляда?

ПЪРВИ ГОСТ:
А от тебе?
ВТОРИ: ГОСТ:
От мене...
Влиза Тимон, следван от Свитата си.
... Ей го, иде!

ТИМОН:
От все сърце добре дошли, благородни приятели! Как се чувствате?

ПЪРВИ ГОСТ:
По-добре от всякога, чули добри вести за тебе!
ВТОРИ: ГОСТ:
Лястовиците не следват тъй вярно пролетта, както ний — твоя милост!

ТИМОН:
И не побягват тъй бързо от зимата. Да, човекът е прелетна птица... Боя се, господа, че трапезата ми няма да възнагради дългото ви чакане. Насищайте се засега с музика, ако тръбните звуци не са твърде остра храна за слуха ви! След малко ще внесат ястията.

ПЪРВИ ГОСТ:
Надявам се, уважаеми Тимоне, че не си запазил лошо чувство към мен, задето върнах пратеника ти с празни ръце.

ТИМОН:
О, не се безпокой, драги!
ВТОРИ: ГОСТ:
Почтени Тимоне...

ТИМОН:
Казвай, добри приятелю! Какво има?
ВТОРИ: ГОСТ:
Вярвай ми, дълбокоуважаеми друже, потъвам в земята от срам, че твоят слуга ме завари беден като просяк.

ТИМОН:
Не мисли за това, драги мой!
ВТОРИ: ГОСТ:
Ако беше дошъл два часа по-рано...

ТИМОН:
Дреболия! Не си трови паметта!
Слугите внасят ястията.
Хайде! Слагайте всичко наведнъж!
ВТОРИ: ГОСТ:
Задушено трябва да е! Всичко е захлупено!

ПЪРВИ ГОСТ:
Царски гозби, главата си залагам!
ТРЕТИ ГОСТ:
Сигур най-доброто, което кесията и годишното време позволяват!

ПЪРВИ ГОСТ:
Ти как си? Какви новини?
ТРЕТИ ГОСТ:
Алкивиад е в изгнание, чухте ли?

ПЪРВИ__ иВТОРИ ГОСТ:
Алкивиад? В изгнание?
ТРЕТИ ГОСТ:
В изгнание. От най-сигурен източник.

ПЪРВИ ГОСТ:
Как е възможно?
ВТОРИ: ГОСТ:
И за какво?

ТИМОН:
Драги приятели, бихте ли заповядали?
ТРЕТИ ГОСТ:
После ще ви кажа повече. Чака ни славно угощение.
ВТОРИ: ГОСТ:
Тимон, какъвто си го знаем!
ТРЕТИ ГОСТ:
Но за колко време?
ВТОРИ: ГОСТ:
Засега се държи. Времето ще покаже за колко...
ТРЕТИ ГОСТ:
Разбирам.

ТИМОН:
Всеки бързо към стола, сякаш лети към устните на любимата си! Гозбите са еднакви навсякъде. Оставете церемониите, че, току-виж, храната изстинала, докато се споразумеем за почетното място. Хайде, хайде, сядайте! Първо да благодарим на боговете: "Всевишни благодетели наши, напоете човечеството с росата на благодарността! Пръскайте над нас своите дарове, за да ви славим, но си оставяйте да имате още за даване, че инак скоро ще ви презрем! Дайте всекиму толкоз, че да не става нужда някой да дава в заем другиму! Защото, ако дотрябва вие, боговете, да поискате заем от хората, те ще се отрекат и от боговете си! Сторете угощенията да бъдат ценени повече, отколкото онези, които ги дават! Нека на всеки пир за двайсет души да има две десетки негодници, а дето седнат на трапеза дванайсет жени, дузина от тях да са... каквито са! Останалата си милост, о, богове излейте върху атинските граждани — от сенаторите до простолюдието, — та каквото в тях не е добро... да съзрее за гибел! Колкото за тук присъстващите мои приятели, тъй като те за мене са нищо, с нищо не ги дарявайте и нека с нищо бъдат угостени!"... Отхлупвай, куча хайко, и лочи!

Гостите отхлупват блюдата и се оказва, че те са пълни с топла вода.

__НЕКОЛЦИНА ГОСТИ__
Какво ли означава туй?

__ДРУГИ ГОСТИ__
Не знаем!

ТИМОН:
Дано не видите по-щедър пир,
вий, шайка лицемери! Празна пара
и стоплена вода — това е точно,
каквото сте и вие! Тази тук е
последната гощавка на Тимон!
Напръскан цял с варака заслепяващ
на вашите ласкателства, той днеска
измива се и лисва ви в лицата
помията на гнъсната ви подлост!
Плисва водата в лицата на гостите.
Живейте дълго, будейки отврата,
вий, хилещи се мазни тунеядци,
любезни червеи, учтиви вълци,
сърдечни тигри, кухненски мухи,
приятели на джоба, блюдолизци,
угодници летливи, смрадни пари!
Да ви покрият с налепи и язви,
каквито болести в света върлуват
по хора и животни!... Вече тръгваш?
Вземи лекарството ми преди туй!...
И ти!... И ти!... Къде си се забързал?
Във заем ти предлагам, не ти искам!
Прогонва всички Гости.
Ха, духнаха! На всеки пир от днес
гост почетен да е един от тез!
Мой дом, гори! Атино, рухвай в мрак!
От днес родът човешки ми е враг!

Излиза.
Влизат отново Гостите.

ПЪРВИ ГОСТ:
Ами сега, господа?
ВТОРИ: ГОСТ:
Разбрахте ли причината на гнева му?
ТРЕТИ ГОСТ:
Ах, не сте ли видели шапката ми?

__ЧЕТВЪРТИ ГОСТ:
Загубих си наметката!

ПЪРВИ ГОСТ:
Той е луд и робува на своите хрумвания! Завчера ми подари скъпоценен камък за шапката, а сега ми го перна нанякъде! Не сте ли видели камъка ми?
ТРЕТИ ГОСТ:
Не сте ли видели шапката ми?
ВТОРИ: ГОСТ:
Ето я там.

__ЧЕТВЪРТИ ГОСТ:
Ето ми и наметката!

ПЪРВИ ГОСТ:
Да побързаме!
ВТОРИ: ГОСТ:
Безумен е!
ТРЕТИ ГОСТ:
Гърбът ми го почувства!

__ЧЕТВЪРТИ ГОСТ:
Със камък скъп си днеска награден
и с камък прост замерян подир ден!

Излизат.



Четвърто действие
Първа сцена

Отвъд стените на Атина.
Влиза Тимон.

ТИМОН:
За сетен път поглеждам те, Атино!
Стена-закрилнице на вълци, хлътвай
във дън земята, не пази тоз град!
Съпруги, забравете свян и вярност!
Деца, бащите си недейте слуша!
Глупци и роби, сядайте в креслата
на сбръчканите старци от Сената
и управлявайте! Девици скромни,
превръщайте се мигом в стари стърви;
вършете го пред своите бащи!
Длъжници, своя дълг недейте връща,
а, ножчето измъкнали — в гръкляна
глупеца, който дал ви е назаем!
Слуги, грабете своите хазаи —
изтънчени разбойници са те,
законно грабещи! Слугиньо, хайде,
в леглото с господаря, щом жена му
търгува с тялото си! Млади момко,
главата на баща си раздроби
със неговата патерица! Обич,
богобоязън, милост, справедливост,
уют, добросъседство, обичаи,
благоприличие, законност, ред,
превръщайте се в своето обратно
и хаос да цари! Зарази страшни,
каквито има, плъпвайте из туй
порочище, узряло за смъртта!
Подагро хладна, направи да куцат
сенаторите и с краката, както
им куцат нравите! Разврат и блудство,
до мозъка на костите изпийте
атинската младеж, така че тя,
срещу доброто плувайки, да свърши,
удавена в пиянство! Пришки, плюски,
засейте всичко живо в този град,
та жътва от проказа да пожъне;
и нека дъх дъха да заразява,
така че всяка общност, всяка среща
да бъде гибелна! От тебе аз
едничка голотата си отнасям,
омразен град!... На, дръж и туй, със всички
проклятия на моята душа!...
От днес лесът за мен ще е приют:
по-благ е от човека звярът лют!
А който "атинянин" се зове
в тоз град и вън от него, богове,
затрийте го! И с възрастта ми нека
расте ненавистта ми към човека!
Да бъде тъй!

Излиза.


Втора сцена

Атина. Стая в дома на Тимон.
Влизат Флавий и двама-трима Слуги.

ПЪРВИ СЛУГА:
Домоуправителю, отговаряй:
къде е господарят? Нима той
ни е оставил, уволнил, изхвърлил?

ФЛАВИЙ:
Приятели, какво да отговоря?
Кълна се в боговете, и аз също
съм беден като вас!

ПЪРВИ СЛУГА:
Невероятно!
Един тъй тежък дом да се разсипе?
Един тъй славен господар да рухне
и да не хване ни един приятел
съдбата му под мишница и с нея
да тръгне заедно?

ВТОРИ СЛУГА:
Горкият! Както,
погребали приятеля си, всички
обръщаме му гръб, тъй тез, които
му бяха близки, докато не беше
погребал златото си, днес ги няма,
захвърлили фалшивите си клетви
досущ като опразнени кесии,
ненужни на крадците! Сам, без стряха,
той броди като просяк, придружен
от бедността, която кара всички
да бягат през глава като от чума,
презрян от всекиго!...
Влизат други Слуги.
Ха, още наши!

ФЛАВИЙ:
Разбити съдове от рухнал дом!

ТРЕТИ СЛУГА:
Все пак на този дом ний носим знака
в сърцата си. Тимонови слуги сме
и във бедата. Корабът пропуска,
но ний, моряци жалки, се държим
за килнатата палуба сред воя
на бурята. След малко ще ни грабне
въздушното море!

ФЛАВИЙ:
Събратя мои,
ще ви раздам, каквото ми остава.
И гдето да се срещнем, нека бъдем —
във знак на обичта ни към Тимон —
другари пак и, клатейки глави,
да кажем като звън за упокой
на щастието му: — "Дни по-добри
сме виждали!"... Подайте шепи! Всеки!
Раздава пари на Слугите и се прегръща с тях.
Ни дума повече! На път сега,
с джобове леки — тежки от тъга!
Слугите излизат.
О, колко зло донася ни разкошът!
Богатство, кой не ще те отрече,
щом твоят блясък срам и глад влече?
Кой би желал да бъде тъй излъган
от славата, да тъне в розов облак
от мнима дружба, осиян от почит,
и тя тъй мнима? Честни господарю,
опропастен от своето сърце,
сразен от щедростта си! О, чудата
природа, чийто грях се корени
в това, че прави много добрини,
кой днес ще тръгне в твоята пътека,
тъй праведна, но лоша за човека?
Със щастие ти беше прокълнат,
за да пропаднеш беше тъй богат,
безброят радости те хвърли в този
безчет нещастия!... Напусна той
туй скопище на зли, неблагодарни,
чудовищни приятели и ей го —
без дрехи, без храна и без онуй,
с което те добиват се! Но аз
ще го последвам, ще открия де е
и честно ще му служа до смъртта си.
Додето има грош във джоба мой,
домоуправител ще има той!

Излизат.


Трета сцена

Пред пещерата на Тимон сред гора край морския бряг.
Влиза Тимон.

ТИМОН:
О, животворно слънце, извлечи
от земните недра заразна влага
и замърси подлунното пространство
със гнилия й дъх!... Близнаци двама —
заченати, износени, родени
един до друг от същата утроба —
вземи ги и им дай различна участ:
щастливецът веднага ще презре
нещастника! В света не съществува
човек да понесе подир бедите
промяната към хубаво, невирнал
нос над съседа си. Ти възвиси ми
бедняка там, снизи ми оня знатен
и скоро знатният ще мъкне вече
наследствен срам, беднякът ще се перчи
със чест от прадеди. От тучна паша
единият близнак е затлъстял,
от глад е мършав другият. Кой смее
да се изправи и със чиста съвест
да каже: "Еди-кой си е ласкател"?
Нали ако ласкател е един,
такива всички са, защото всяко
стъпало в обществото си олизва
по-горното! Учената глава
мълчи пред позлатения глупак.
Изкълчено е всичко. Ако има
в човека нещо прямо, то е само
отявлената му злина! Затуй
далеч от мене сборища и срещи!
Тимон презира своите подобни
и себе си! О, гибел, паст разтваряй
за цялото човечество! Земя,
дари ми корени!
Копае.
На този, който
ти иска повече, ти подслади му
небцето с най-отровния си сок!...
Какво е туй? Ха! Злато! Драгоценно,
блестящо, жълто злато! Небеса,
обетът ми бе искрен! Клетва давам,
аз търсех само корени! Туй тука
ще стори бяло черното, прекрасно —
чудовищното, благородно — злото,
високо — низкото! О, богове,
защо ми е? Не искам! То жреците
ще отстрани от вашите олтари,
възглавката ще дръпне под тила
на болния, на път да оздравее!
Тоз жълт слуга, щом пусна го веднъж,
обети ще завързва и разкъсва;
ще кара хората да обожават
проказата: ще дава на крадци
високи титли, постове, поклони,
приветствия в Сената! Нали то
омъжва и най-сухата вдовица
и парфюмира тъй оназ, която
най-гнойния приют за кожноболни
повърнал би, че да ухае свежо
като априлски ден! О, жълта глино,
всеобща стърво, пръскаща раздори
между народите, ще те използвам
според природата ти!...
Далечен марш.
Барабан!...
Ще те заровя живо! Ти, крадецо,
търчиш, когато твоите пазачи
лежат с подагра в ставите!... Не всичко!
Теб взимам във предплата!

Задържа за себе си част от златото.
Влиза — с барабани и свирки — Алкивиад в бойни доспехи, следван от Фриния и Тимандра.

АЛКИВИАД:
Ти кой си там?

ТИМОН:
Животно като тебе.
Дано ти изгризе сърцето червей,
задето ме накара пак да видя
очите на човек!

АЛКИВИАД:
Аз питам: кой си?
И как човекът ти е тъй омразен,
когато сам човек си?

ТИМОН:
Аз се казвам
Мизантропос и мразя всички хора.
Защо не беше куче, та да мога
да те обикна малко!

АЛКИВИАД:
Зная кой си,
ала не зная как дотук си стигнал.

ТИМОН:
И аз те зная и не ща да зная
за тебе нищо повече. Поемай
след своя барабан! Багри земята,
шари я с алена човешка кръв!
И верските, и мирските закони
са толкова жестоки — как войната
да бъде инаква?... Но тази твоя
развратница с лице на херувим
съдържа много повече разруха
от меча ти!

__ФРИНИЯ__
Устата ти да капнат!

ТИМОН:
Не съм решил да те целувам!

АЛКИВИАД:
Казвай,
какво доведе знатния Тимон
до таз промяна?

ТИМОН:
Същото, което
променя и луната: недоимък
на блясък за раздаване. Но аз
не смогнах да се обновя, понеже
слънца не се намериха за мен
да ми заемат някой лъч.

АЛКИВИАД:
Тимоне,
каква услуга мога да ти сторя?

ТИМОН:
Една-единствена: да потвърдиш
това, което мисля за човека.

АЛКИВИАД:
А как да го извърша?

ТИМОН:
Обещай ми
една услуга и не я прави!
Не я ли обещаеш, боговете
да те накажат, тъй като човек си;
направиш ли я, пак да те накажат,
понеже си човек!

АЛКИВИАД:
За твоето нещастие дочух.

ТИМОН:
Видя го ти, когато бях щастлив!

АЛКИВИАД:
Не, днес е то. Онуй бе славно време!

ТИМОН:
Като за теб сега: сред славни кучки!

__ТИМАНДРА__
Това ли е звездата на Атина,
чието име беше вред на почит?

ТИМОН:
А ти си май Тимандра?

__ТИМАНДРА__
Точно тъй.

ТИМОН:
Не спирай занаята си! Тез, дето
използват те, не те обичат, знай!
Страстта си те оставят ти, а ти
дарявай ги със болест. Всеки час
изпращай ги към парници и вани!
Учи руменобузата младеж
да кара със мехлеми и диети!

__ТИМАНДРА__
Чудовище, върви да се обесиш!

АЛКИВИАД:
Прости му, мила, неговият разум
потънал е в морето от беди.
Достойни ми Тимоне, мойте средства
не са големи и това е често
причина за нестихващи метежи
сред моята войска, но чух със болка
как грозно с теб проклетата Атина,
забравила за времето, когато,
ако не бяха твойте меч и злато,
съседните държави щяха да...

ТИМОН:
Дай знак със барабана си и тръгвай!

АЛКИВИАД:
Но аз говоря ти от жал към тебе!

ТИМОН:
Как жал към мен, когато ми досаждаш?
Бих искал да съм сам.

АЛКИВИАД:
Тогава сбогом!
Вземи все пак от мене тез пари!

ТИМОН:
Задръж си ги — не мога да ги ям.

АЛКИВИАД:
Като сравня Атина със земята...

ТИМОН:
Към нея ли си тръгнал?

АЛКИВИАД:
Да, Тимоне.
И имам за какво.

ТИМОН:
Тогаз небето
да свърши с тях чрез теб и с тебе после,
когато свършиш с тях!

АЛКИВИАД:
Защо и с мене?

ТИМОН:
Защото, за да свършиш с куп мерзавци,
на прах ще сториш родния ми град.
Задръж си златото! Аз имам! На!
Коси ги като чумата, която
планетните влияния извикват,
когато Зевс над някой град порочен
изпълни въздуха с отровна смрад!
И прошка никому! Недей щади
старика зарад белите му власи —
лихвар е той! Матроната сечи —
във нея само дрехите са честни,
а таз под тях е сводница! И нека
момата не смекчи с невинността си
студения ти меч — гръдта й снежна,
която зад решетка от коприна
зове очите ни, не заслужава
помилване, а казън за измяна!
Недей жали и крехкото кърмаче,
чиито бузки с весели трапчинки
разнежват хапльото — въобрази си,
че твое копеле е, на което
оракул е двусмислено предрекъл,
че ще ти тегли ножа, и без жалост
накълцай го! Ругай, като те молят!
Уши, очи закрий с тъй твърда броня,
че нито писък на деца и майки,
ни гледка на жреци, заклани в храма,
през нея да не минат! На ти злато,
за да платиш на своите войници.
Сей вредом смърт и, утолил гнева си,
умри и сам накрай! Ни дума! Тръгвай!

АЛКИВИАД:
От златото ти ще приема всичко,
но от съвета само половина!

ТИМОН:
Проклет бъди, каквото и да правиш!

__ФРИНИЯ__ и __ТИМАНДРА__
Дай малко и на нас, добри Тимоне!
Навярно имаш още.

ТИМОН:
Имам толкоз,
че да накарам сводници и стърви
да изоставят свойте занаяти.
Подлагайте си фустите, пачаври!
От вас не искам клетва, все едно
не ви лови законът, а пък зная —
ще се кълнете, тъй че боговете,
макар безсмъртни, ще се затресат
в небесна треска, само щом ви чуят!
Без клетви значи! И така, разчитам
на склонностите ви. Дерзайте, курви!
И щом опита някой благочестник
да ви изправи, примките си плътски
пуснете в ход, страстта му разгорете,
додето тайният ви плам надвие
тамянния му дим! Дерзайте, даже
да трябва половината си време
да губите в лечения! Кичете
оплешивели темета със къдри
от мъртви; от обесени — не пречи!

Носете ги, мамете с тях мъжете!
С белила и червила се мажете
дотам, че конят да затъва в тях!
Напред, и смърт на бръчките!

__ФРИНИЯ__ и __ТИМАНДРА__
Добре!
За злато ще направим всичко. Искай!

ТИМОН:
Зараза сейте в мъжките гръбнаци
и гной в пищялите им — да пищят,
като помислят само за езда!
Стиснете гърлото на адвоката,
та със пискуна си да не извива
законите към кривдата! Със обрив
покрийте жреца, който лицемерно
клейми плътта ни! До костта стопете —
да капне цял! — носа на оня, който
изгода лична души, изоставил
общественото благо! Поразете
със косопас разбойника разчорлен,
а самохвалкото, без драскотина
дошъл си от войната, запознайте
със болките! Носете вредом тлен
и пресушавайте самия извор
на мъжкото начало! На ви още!
Да бъде то проклятие за вас,
които сте проклятие за други!
И в смраден ров да свършите дано!

__ФРИНИЯ__ и __ТИМАНДРА__
Тимоне, дай ни повече уроци
и повече пара!

ТИМОН:
Това е само
предплата — първо повече пороци
и повече вреда!

АЛКИВИАД:
След мене, драги!
Атино, трепери! Тимоне, сбогом!
Ако се сбъдне моята мечта,
ще дойда пак!

ТИМОН:
Ако се сбъдне мойта,
не ще те видя!

АЛКИВИАД:
Че какво ти сторих?

ТИМОН:
Похвали ме.

АЛКИВИАД:
Нима това е лошо?

ТИМОН:
Да, опитът го казва всеки ден.
Забирай кучките си и поемай!

АЛКИВИАД:
Раздразваме го само... Барабанът!

Барабанен бой. Излиза, следван от Фриния и Тимандра.

ТИМОН:
Не е ли чудно, че човек, измъчен
от хорската неблагодарност, може
да чувства глад.
Копае.
О, ти, всеобща майко,
която с неизмерното си лоно
и с необхватната си бозка раждаш
и кърмиш всичко живо; ти, която
с единосъщото си вещество
изпълнила си свойто гордо чедо,
наречено "човек", и породила
отровния слепок, змията синя,
жабока чер, златистия дъждовник
и всички други безобразни твари
под къдравия балдахин, огрян
от живия Хиперионов пламък,
дари на оня, който ненавижда
човешките си братя, скъден корен
от своите недра и заповядай
на своето чрево да не множи
неблагодарния човешки род!
Забременявай с тигри, вълци, мечки,
със дракони, с чудовища, каквито
лицето ти, извърнато нагоре,
не е показвало до наши дни
на мраморния небосвод!... Ха, корен!
Благодаря ти!... Изсуши докрай
лозя и ниви, с чийто плод, превърнат
в напитки сладостни и вкусни гозби,
неблагодарният човек замътва
ума си...
Влиза Апемант.
Още хора? Чума! Чума!

АПЕМАНТ:
Узнах, че тука си и че се мъчиш
на мен да подражаваш по живот.

ТИМОН:
Това ще е, защото нямаш куче
от него да се уча. Дано пукнеш!

АПЕМАНТ:
Това при теб е меланхолна слабост,
повърхностно отпускане, родено
от мрачното ти бъдеще. Защо са
таз пустош, таз лопата, тези дрипи,
туй мръщене! Доскорошните твои
ласкатели се носят във коприни,
лежат на меко, пият вино, мачкат
напарфюмираните си зарази
и вече не си спомнят, че Тимон
е съществувал! Не срами гората
със тези свои пози на сръдливец!
Ласкател сам стани и постарай се
да преуспееш чрез онуй, което
те разори на времето; смажи
коленните си стави, нека тоз,
комуто се подмазваш, със дъха си,
да смъква шапката ти; възхвалявай
най-лошото във него — и със тебе
тъй правеха доскоро и тогава
ушите ти приемаха словата
като кръчмари, викащи: "Хей влизай!",
на който мине. Редно е да станеш
мошеник сам — да имаше пари,
зарадвал би мошениците пак.
Не се старай на мене да приличаш!

ТИМОН:
Приличам ли на теб, ще се откажа
от себе си!

АПЕМАНТ:
Ти вече се отказа,
оставайки на себе си приличен:
бе смахнат — стана луд! Нима си мислиш,
че груб прислужник като този вятър
ще ти подтопля дрехата? Че тези
дървета в мъх, по-стари от орлите,
ще припкат да ти служат? Че потокът,
скован от лед, с напитка сгряна сутрин
подир гуляй вкуса ще ти оправя?
Извикай тварите, които голи
живеят под враждебни небеса
и срещат с плът, от нищо непокрита,
природата, каквато е; поискай
от тях да те ласкаят и ще видиш...

ТИМОН:
... че съм говорил със глупак. Махни се!

АПЕМАНТ:
Така ми по` харесваш!

ТИМОН:
А пък ти
на мен по-малко!

АПЕМАНТ:
А защо?

ТИМОН:
Защото
ласкаеш и нещастник като мен.

АПЕМАНТ:
Не те лаская, а ти казвам само,
че си такъв.

ТИМОН:
Защо си тук тогава?

АПЕМАНТ:
За да те дразня.

ТИМОН:
Действие, което
глупакът и негодникът извършват.
Доставя ли ти радост?

АПЕМАНТ:
Да!

ТИМОН:
Ха, значи
си и негодник!

АПЕМАНТ:
Ако бе облякъл
таз груба дреха сам, за да накажеш
надменността си, би било добре.
Но ти си го направил по принуда.
Ако не беше стигнал до просия,
и днеска би живял по богаташки.
Виж, бедността желана надживява
нетрайния разкош: той все се пълни
и все не е докрай, докато тя
достига лесно скромната си мярка.
В сравнение с доволния бедняк
и най-богатият е триж злочест,
щом липсва му доволството. А ти
би трябвало смъртта си да подириш,
какъвто си окаян!

ТИМОН:
За това
от мене по-окаяният няма
да ми даде съвет! Ти кой си? Раб,
когото нежноръката Фортуна
не е прегръщала, отгледан тъй,
че да израснеш куче. Ако ти
се бе издигал като мене още
от пелени по сладостната стълба,
която краткият живот предлага
на обкръжените от рой слуги
любимци свои, ти се би пропил;
размекнал би младежките си сили
в легла на уличници и, забравил
студените заръки на ума ни,
би гонил прелъстителния дивеч,
додето можеш. А пък аз, аз — който
в света навлязох като във дюкян
за лакомства, аз, който разполагах
със повече сърца, очи, езици,
отколкото могъл бих да използвам,
отвредом зашумили ме безбройни
като листа по дъб, и мигом — фу-у! —
като листа от дъб, при първи мраз
отлитнали, оставили ме гол
под бурите!... — аз, свикналият само
на радости, да понеса туй всичко,
не беше съвсем леко! Ти си расъл
в лишения, калил си се във мъки —
защо ще мразиш хората? Нима
са те ласкали и си ги дарявал?
Щом трябва да кълнеш, кълни баща си,
голтака мръсен, който в миг на яд
напълнил е въшливата ти майка,
за да изврякаш ти, наследствен дрипльо
Пръждосвай се оттук! Ако не беше
с тъй долен произход, и ти би бил
измамник и ласкател!

АПЕМАНТ:
Още горд си!

ТИМОН:
С това че нямам име Апемант!

АПЕМАНТ:
Пък аз — че нямам име на разсипник!

ТИМОН:
Пък аз — че имам го! Дори да беше
в теб всичко мое, пак те бих оставил
да се обесиш! Махай се оттук!...
Защо не е в туй цялата Атина,
та да я хрусна тъй!

Яде корен.

АПЕМАНТ:
Ще подсладя
трапезата ти.

Предлага на Тимон храна.

ТИМОН:
Първо обществото
ми подслади, изчезвайки оттук!

АПЕМАНТ:
Тъй свойто общество ще подсладя
чрез твойта липса!

ТИМОН:
Още не е пълна.
Доподслади го, моля те, по-бързо!

АПЕМАНТ:
Кажи какво да отнеса в Атина?

ТИМОН:
Присъствието си. И като вихър!
Но, ако искаш, можеш да им кажеш,
че имам злато. Ето, гледай тук!

АПЕМАНТ:
От злато няма полза в пустошта.

ТИМОН:
Обратното — най-много има в нея:
тук спи и зло не върши.

АПЕМАНТ:
Ти где спиш?

ТИМОН:
Под туй над мен. А ти къде ядеш?

АПЕМАНТ:
Където видя ядене.

ТИМОН:
Да беше
отровата послушна на ума ми!

АПЕМАНТ:
Где би я пратил?

ТИМОН:
Във твойто блюдо!

АПЕМАНТ:
Ти никога не си се движил във златната среда, а само в двете крайности. Когато тънеше в злато и благовония, хората ти се смееха на прекалената изтънченост; вече не страдаш от нея, но те сега те презират за обратното. На ти една дренка. Изяж я!

ТИМОН:
Не ям, което не обичам.

АПЕМАНТ:
Не обичаш ли дренки?

ТИМОН:
Не, макар и да ти приличат по стипчивост.

АПЕМАНТ:
Ако беше предпочел стипчивите приятели пред сладките, сега щеше да имаш по-малко стипчива участ. Видял ли си човек с широка ръка да е обичан съответно на парите, които пилее?

ТИМОН:
А ти видял ли си човек без пари за пилеене, който изобщо да е обичан?

АПЕМАНТ:
Аз съм такъв.

ТИМОН:
Ясно ми е. Значи имаш все пак колкото да храниш куче.

АПЕМАНТ:
Според тебе коя твар прилича най-много на ласкателя?

ТИМОН:
Жената. Но мъжът — мъжът е самото ласкателство! Какво би направил със света, Апеманте, ако от теб зависеше?

АПЕМАНТ:
Бих го дал на хищните животни, за да го очистят от хората.

ТИМОН:
Би ли искал да се откажеш от човешкото в себе си и да останеш животно сред животните?

АПЕМАНТ:
Да, Тимоне!

ТИМОН:
Наистина животинско желание и дано го чуят боговете! Станеш ли лъв, лисицата ще те измами, станеш ли агне, пак тя ще те изяде; станеш ли лисица, лъвът ще повярва и на магарето, ако то те обвини; станеш ли магаре, глупостта ще те мъчи и ще живееш само за закуска на вълка; станеш ли вълк, лакомията ще те преследва и често ще излагаш живота си заради обяда; а станеш ли еднорог, гордостта ще те погуби и стори жертва на собствения ти бяс; станеш ли мечка, ще те убие конят; кон ако си, ще те разкъса леопардът; ако си леопард, ще си сродник на лъва и петното на родството ще хвърля върху тебе неговите вини въпреки собствените ти петна. Едничка защита ще ти бъде бягството, единствено спасение — отсъствието! С какво животно можеш да си смениш кожата, без да станеш жертва на друго животно? И какво животно вече си станал, та не виждаш, че губиш от смяната?

АПЕМАНТ:
Ако изобщо би могъл да ме зарадваш с речта си, сега би било: Атина е станала гора, пълна с такива животни!

ТИМОН:
Че как е успяло едно магаре да изрита стените й, та те виждам тук?

АПЕМАНТ:
Един поет и един живописец са на път насам — дано чумата на обществото им се струпа върху тебе! Страх ме е да не я хвана и затуй се оттеглям. Когато нямам нищо друго за правене, ще те потърся пак.

ТИМОН:
Когато останеш единственото живо създание, ще ти се зарадвам. По-добре да съм пес на просяк, отколкото Апемант!

АПЕМАНТ:
Ти си върхът на всички празноглавци!

ТИМОН:
По-чист да беше, та да те заплюя!

АПЕМАНТ:
А ти за ругатня си недостоен!

ТИМОН:
Най-злият негодяй до теб е гълъб!

АПЕМАНТ:
От твоята уста лъхти проказа!

ТИМОН:
Когато казвам името ти! Вече
да съм те зашлевил, но ме е страх,
че може да си заразя ръката!

АПЕМАНТ:
Дано да ти окапе и така!

ТИМОН:
Марш, куче краставо! Защо живееш?
Припадам при вида ти!

АПЕМАНТ:
Пукай бързо!

ТИМОН:
Обирай се! Главата бих ти пръснал,
но жал ми е за камъка, негодник!

Хвърля камъни по Апемант.

АПЕМАНТ:
Гад!

ТИМОН:
Раб!

АПЕМАНТ:
Жабок!

ТИМОН:
Разбойник! Кучи син...
Противен ми е тоз коварен свят
и аз от него ще приемам само
необходимото. Тимоне, почвай
да си копаеш трапа!... Нека бъде
там, гдето белопенните вълни
в надгробния ми камък ще се пръскат;
и епитафия ще си издялам
такава, че столетия със нея
следсмъртно на живота да се смея!...
Към златото.
О, ти, цареубиецо сияйни,
ти, разкъсвачо мил на кръвни връзки,
блестящи осквернителю на най-
неопетненото семейно ложе,
ти, храбри Марсе, ти, чаровни, свежи
любовнико, чиято вечна младост
разтапя пряспата благочестива
в Дианиния скут; ти, зрими Боже,
в чиято власт е да сближава всички
непримиримости и да ги кара
да се целуват страстно; ти, което
на сто езика можеш да говориш
във всички области; ти, пробен камък
на хорските сърца, въобрази си,
че робите ти вдигнали са бунт,
и между тях със свойта странна сила
посей такваз вражда, че зверовете
да станат господари на света!

АПЕМАНТ:
Дано и твоята молба се сбъдне,
но след смъртта ми! Аз ще разглася,
че имаш злато и след малко тука
тълпи ще потекат!

ТИМОН:
Тълпи?

АПЕМАНТ:
Тъй точно!

ТИМОН:
Гърба ти, моля те!

АПЕМАНТ:
Ще си отида.
Живей във нищетата си!

ТИМОН:
Ти — в свойта!
И дълго, дорде пукнеш!...
Апемант излиза.
Отървах се!
Влизат неколцина Крадци.
Как? Още същества с човешки образ?
Яж корени, Тимоне, и презри ги!

ПЪРВИ КРАДЕЦ__
Отде ще има злато? Ще излезе само остатък някакъв, някоя троха от богатството му. Нали е изпаднал в тази меланхолия тъкмо защото му се е свършило златото и приятелите му са го изоставили!
ВТОРИ: КРАДЕЦ__
Все пак казват, че имал с лопата да го ринеш.
ТРЕТИ КРАДЕЦ__
Да го изпитаме! Ако не го цени, ще ни го даде сам и лесно; а ако го пази скъпернически за себе си, как ще му го вземем?
ВТОРИ: КРАДЕЦ__
Така е. Няма да го държи у себе си, я! Скрил го е нейде.

ПЪРВИ КРАДЕЦ__
Не е ли той?

ВСИЧКИ:
Къде?
ВТОРИ: КРАДЕЦ__
Прилича на описанието!
ТРЕТИ КРАДЕЦ__
Той е! Познах го!

__КРАДЦИТЕ__
Здравей, Тимоне!

ТИМОН:
Какво има, крадци?

__КРАДЦИТЕ__
Не сме крадци, а войници!

ТИМОН:
И двете сте, и от жена родени!

__КРАДЦИТЕ__
Не сме крадци, а люде в крайна нужда!

ТИМОН:
Най-крайната ни нужда е храната,
а тя е под носа ви. Вижте само:
земята крие корени безбройни;
сто изворчета бликат в кръг от миля;
дъбът ви дава жълъди; със шипки
ви кани храстът — гдето да се взрете,
стопанката Природа ви разстила
трапеза с изобилни ястия.
Как "нужда"? Каква "нужда"?

ПЪРВИ КРАДЕЦ__
Ний не можем
да караме с трева, зрънца, вода
като животни, птици или риби!

ТИМОН:
И даже със животни, птици, риби
не можете да карате за дълго.
Вий трябва да ядете хора, зная.
Все пак благодаря ви за това,
че сте крадци отявлени, не скрити
под образ благ, защото има кражба
без граници в кръга ограничен
на честните занятия. Джебчии,
на, дръжте злато! Тръгвайте, смучете
кръвта на гроздето, додето тя
накара вашата да шупне в треска
и с туй помогне ви да отървете
бесилото! Недейте дава вяра
на лекаря! Отрова е церът му!
Вий грабите — той граби и убива!
Крадете значи, щом като това е
призванието ви! Ще ви услужа
със два-три примера от занаята:
крадец е слънцето, което тегли
към себе си безбрежното море.
Луната също крадла е, защото
задига бледата си светлина
от слънцето. Крадец е и морето,
което със талазите си солни
обсебва лунните мъгли. Земята
и тя е крадла, тъй като тлъстее
от тайно присвоявания тор
на хора и животни. Всяко нещо
краде от друго. И законът, който
за вас юзда е и камшик, съдържа
в жестоката си сила тайна кражба.
Мразете се! Крадете се взаимно!
На още! И колете всеки срещнат —
крадец ще е! Разбивайте дюкяни —
каквото да откраднете, крадец
ще е окраден! И ако крадете
по-малко, затова да ви съсипе
откраднатото. Нека бъде тъй!
ТРЕТИ КРАДЕЦ__
От толкоз убеждаване да карам постарому, току-виж, съм се отказал от занаята.

ПЪРВИ КРАДЕЦ__
Той ни съветва да крадем, защото мрази човечеството, а не че иска да преуспеем с нашия занаят.
ВТОРИ: КРАДЕЦ__
Аз ще го слушам, както се слуша враг, и ще тръгна по правия път.

ПЪРВИ КРАДЕЦ__
Да дочакаме първо мира в Атина. Никога не е късно да станеш честен!

Крадци те излизат. Влиза Флавий.

ФЛАВИЙ:
О, богове, нима тоз рухнал мъж
е моят господар? Какъв разгром!
О, пример паметен за добрина,
употребена зле! Каква промяна
извършила е нуждата във него!
Приятели го тласнаха в таз яма!
О, грозна подлост! По-ужасна няма!
Разбрах защо небето ни зове:
"Любете, хора, свойте врагове!" —
как няма, щом приятелят ти драг
по-подъл е към теб от твоя враг!...
Съгледа ме! Ще му изкажа свойто
прискърбие и ще остана негов
слуга до гроб!... О, господарю мой!...

ТИМОН:
Ти кой си! Къш!

ФЛАВИЙ:
Нима сте ме забравил,
почтени господарю?

ТИМОН:
А как мислиш?
Забравих аз отдавна всички хора
и значи — щом грухтиш, че си човек, —
забравил съм и теб!

ФЛАВИЙ:
О, господарю,
бях скромен, ала честен ваш служител.

ТИМОН:
Тогава не те зная. Не съм имал
в дома си честни хора. Всички бяха
хрантутници, достойни да поднасят
блюда на негодяи!

ФЛАВИЙ:
Небесата
са ми свидетели, че никой друг
домоуправител не е съглеждал
разрухата на своя господар
със толкоз болка!

ТИМОН:
Плачеш? Приближи се!
Обиквам те, защото си жена
и нямаш каменния мъжки поглед,
във който влагата избива само
при мигове на веселост и похот.
Мъжете! Милостта е мъртва в тях!
О, век, незнаещ плач освен от смях!

ФЛАВИЙ:
Аз моля ви, любезни господарю,
познайте ме, скръбта ми приемете
и докогато трае туй оскъдно
богатство мое, нека да остана
слуга при вас!

ТИМОН:
Как може да съм имал
слуга тъй честен, верен и — сега —
тъй утешаващ? О, това почти
опитомява дивия ми дух!
Ела да те погледна! Да, безспорно
тоз мъж е бил създаден от жена!
О, богове, умерени във всичко,
простете ми прибързаните клетви
към цялото ни племе! Обявявам
един човек за честен!... Но един,
разбирайте ме правилно! И той е
слуга при туй!... Как исках да съм враг
на цялото човечество, а ти
откупи се! Но всички освен теб
ще прокълна!... И при това ти, драги,
не си тъй умен, колкото си честен,
защото, ако беше ме зарязал,
по-бързо би намерил друга служба.
До втори господар мнозина днеска
достигат, като стъпват на врата
на първия си. Но кажи ми честно —
аз вече се съмнявам и когато
не се съмнявам, както е сега, —
не е ли твоята любезност алчна,
любезност, но под лихва, като тази
на богаташа, който уж раздава,
но за да вземе двайсет за едно?

ФЛАВИЙ:
Не, скъпи господарю! И туй ваше
неверие е много закъсняло.
Съмнението нужно е в разкоша,
не работата като стане лоша,
но поумняват нашите глави,
домът когато рухнал е, уви!
При вас аз ида, небесата знаят
единствено от обич, дълг и грижа
за вашите душевни и телесни
храна и здраве. Скъпи господарю,
повярвайте, отдал бих всяка полза —
сегашна или бъдеща, — която
ми би донесъл постът тук, за туй
да бъда след лишения и глад
платен с това да ви съзра богат!

ТИМОН:
Но аз такъв съм! Виж, човече честни —
еднички на света, — от мойта бедност
изпращат ти богатство небесата!
Вземи и сбогом! И живей в охолство!
Но при едно условие: далече
от другите! Проклинай ги! Мрази ги!
И жал към никого! Преди бедняка
от тебе милостиня да дочака,
месата му да се стопят докрай
по костите! На песа давай туй,
което на човеците отказваш!
В затвор да гният, в дългове да креят,
кръвта им зла зъл мор да изгори,
да гаснат като келяви гори!...
На добър час!

ФЛАВИЙ:
Не ме пъдете! Нека
остана с вас! Утеха ще ви бъда!

ТИМОН:
Додето благославям те, върви,
ако не щеш с проклятия да тръгнеш!
От днес натам живей усамотен
и остави във самота и мен!

Излизат в различни страни.



Пето действие
Първа сцена

Пред пещерата на Тимон.
Влизат Поетът и Живописецът.
Тимон ги наблюдава от пещерата.

ПОЕТЪТ:
Както ми разправяха, мястото му трябва да е някъде наблизо.

ЖИВОПИСЕЦЪТ:
Как мислите: дали са верни слуховете, че бил натъпкан със злато?

ПОЕТЪТ:
Разбира се. Алкивиад го твърди. Фриния и Тимандра са получили злато от него. Дал е много и на неколцина скитащи войници. Говорят, че бил подарил на домоуправителя си огромна сума.

ПОЕТЪТ:
Тогава неговото разорение е било само за проверка на приятелите му?

ЖИВОПИСЕЦЪТ:
Точно така. Ще видите как отново ще се извиси в Атина като палма наред с най-високите. Тъй че няма да сгрешим, като му поднесем своята вярност в мнимото му нещастие. Това ще ни издигне в очите му и е вероятно да награди намеренията ни за труда, който си даваме, стига да излезе вярна мълвата за богатството му.

ПОЕТЪТ:
Вие какво ще му поднесете?

ЖИВОПИСЕЦЪТ:
Сега засега само своето посещение. Но ще му обещая великолепна картина.

ПОЕТЪТ:
И аз мисля да постъпя така: ще му кажа, че съм замислил нещо, което възнамерявам да му посветя.

ЖИВОПИСЕЦЪТ:
Отлично! Обещаването, това е нещо напълно в духа на века ни. Защото събужда очаквания. А изпълняването на обещанията е най-глупавото нещо на света и напоследък — освен сред по-простите хорица — изчезнало от обръщение. Да даваш обещания, говори за изисканост и е на мода днес; напротив, едно изпълнено обещание напомня съставено завещание — от него проличава, че който го е направил, е тежко болен.

Тимон излиза от пещерата.

ТИМОН:
Превъзходни живописецо, не можеш изписа по-отблъскващ човек от себе си!

ПОЕТЪТ:
Чудя се какво да му кажа, че готвя за него. Най-добре е да бъде нещо, свързано с неговия случай. Една сатирична сценка за нетрайността на благополучието, изобличаваща тълпата от ласкатели, която обкръжава разцвета и богатството.

ТИМОН:
Искаш да използваш себе си за модел на мерзавеца? Да бичуваш собствените си пороци у другите? Пиши, прави го! Имам злато за теб!

ПОЕТЪТ:
Добре, да го потърсим.
"Не сграбчиш ли печалбата без страх,
към своята изгода вършиш грях!"

ЖИВОПИСЕЦЪТ:
Така е.
"Търси по светло своите неща,
а не когато скрие ги нощта!"
Върви със мен!

ТИМОН:
Ще ви науча аз!... О, жълто злато,
какво велико божество си ти,
щом кланят ти се в този храм, по-долен
от кочина! Ти кораби строиш,
ореш вълните и у роба вдъхваш
благоговение пред господаря!
Вовеки нека бъде твойта слава
и който твой е, мор да го венчава!...
Сега ще видят те!

Излиза напред.

ПОЕТЪТ:
Привет, Тимоне!

ЖИВОПИСЕЦЪТ:
Господарю наш!

ТИМОН:
Наистина ли доживях да видя
двамина честни хора?

ПОЕТЪТ:
Господарю,
изпитвали безкрайната ти щедрост
на себе си тъй често, щом узнахме,
че ти си се оттеглил, изоставен
от своите приятели, чиито
отблъскващи души — о, мерзка низост! —
без четните камшици на небето
не могат... Как? Това на тебе, който
като планета действаше на тях
със свойто благородство!... Аз не мога
от възмущение да облека
чудовищната таз неблагодарност
във нищи думи!

ТИМОН:
Остави я гола,
тъй хората по-ясно ще я виждат;
а вие, честните, чрез свойта честност
ще я изтъквате.

ЖИВОПИСЕЦЪТ:
Ний двама дълго
се къпахме в дъжда на твойта щедрост
и помним го.

ТИМОН:
Да, вий сте честни хора!

ЖИВОПИСЕЦЪТ:
И тук дойдохме, за да ти помогнем.

ТИМОН:
О, честни хора! Как да ви платя?
С вода и корени да ви почерпя?
Не — казвате?

ПОЕТЪТ: и ЖИВОПИСЕЦЪТ:
Каквото ти желаеш,
готови сме за теб да го направим!

ТИМОН:
Да, честни хора! Чули сте навярно,
че имам злато? Зная, че сте чули.
Кажете си го като честни хора!

ЖИВОПИСЕЦЪТ:
Подобен слух се носи, господарю,
но не затуй дошли сме двама тук.

ТИМОН:
Свръхчестни хора!... Ти наподобяваш
действителното по-добре от всички
атински живописци. Да, ти правиш
подобия наистина чудесни
на истината.

ЖИВОПИСЕЦЪТ:
Толкоз чак не са...

ТИМОН:
Са! Са! Недей да скромничиш!... Ти също
тъй ловко си играеш със стиха,
че си в изкуството да си естествен
наш пръв поет. И въпреки това,
приятели естествени и честни,
вий правите и двама една грешка...
макар че тя е дребна, не си струва
труда да се поправя...

ПОЕТЪТ: и ЖИВОПИСЕЦЪТ:
Господарю,
кажи ни я! Бъди така добър!

ТИМОН:
Не! Знам, ще се обидите.

ПОЕТЪТ: и ЖИВОПИСЕЦЪТ:
Напротив,
сърдечно ще ти бъдем благодарни!

ТИМОН:
Наистина?

ПОЕТЪТ: и ЖИВОПИСЕЦЪТ:
Повярвай ни!

ТИМОН:
Добре!
И ти, и ти, вий, двамата, сте дали
по на един измамник да ви влезе
под кожата.

ПОЕТЪТ: и ЖИВОПИСЕЦЪТ:
Така ли? Кой ще бъде?

ТИМОН:
Да, да, така. И всеки вижда своя
как лъже, как двуличничи, как прави
мошеничества, но си го обича,
пои го, храни го, държи го скътан
в сърцето си, макар добре да знай,
че оня е отявлен негодяй.

ЖИВОПИСЕЦЪТ:
Такъв познат аз нямам!

ПОЕТЪТ:
И аз също!

ТИМОН:
Послушайте! Аз много ви обичам,
но отърсете се от тези двама
негодници, с ножове ги колете,
бесете ги, давете ги във нужник,
правете — струвайте, но ги избийте
и се върнете! Злато ще ви дам
достатъчно!

ПОЕТЪТ: и ЖИВОПИСЕЦЪТ:
Кои са? Где са? Казвай!

ТИМОН:
Ела ти тука!... Ти иди натам!...
Сега, макар и всеки да е сам,
при всеки има по един негодник!...
Към Живописеца.
Ако не искаш те да бъдат двама,
където си, недей върви към него!...
Към Поета.
Ако държиш да бъдеш там, където
един е само, бягай от тогова!...
Мерзавци! Махайте се! На ви злато!
Нали за злато сте дошли при мен!...
Към Живописеца.
Картина готвиш ми — на, дръж предплата!...
Към Поета.
А ти си алхимик — вземи това
и превърни го в злато!... Марш оттука,
негодници!

Прогонва с бой Живописеца и Поета и пак се отдръпва в пещерата. Влизат Флавий и двама Сенатори.

ФЛАВИЙ:
Напразно сте дошли. Тимон е тъй
затворен в себе си, че всичко друго
с човешки вид извън самия него
му вдъхва неприязън.

ПЪРВИ СЕНАТОР:
Отведи ни
във пещерата му! Обет сме дали,
че ще говорим с него.
ВТОРИ: СЕНАТОР:
Ний меним се
със обстоятелствата. Това време,
което го ограби и направи
какъвто е, със другата ръка
възвръщайки богатството му, може
да го направи прежния човек.
Води ни, пък каквото ще да става!

ФЛАВИЙ:
Хе, тука е... Дано да мине тихо!...
Почтени господарю! Господарю!
Излезте вън! Приятели ви търсят!
Атина ви приветствува чрез двама
сенатори! Поговорете с тях!

Тимон излиза от пещерата.

ТИМОН:
Изпепели ги, ласкаво светило!...
Е, говорете и след туй вървете
да се обесите! За вярна дума
да ви излиза пришка на езика,
а за лъжлива — язва, та така
сами от реч да се лишите двама,
говорейки!

ПЪРВИ СЕНАТОР:
Достойни наш Тимоне...

ТИМОН:
Едно от двете! Ваш или достоен?

ПЪРВИ СЕНАТОР:
Сенатът ти изпраща своя поздрав...

ТИМОН:
Благодаря. И аз му бих отвърнал
със някаква зараза, ако можех
за него да я пипна.

ПЪРВИ СЕНАТОР:
Забрави
онуй, което срамно е за нас!
Сенатът ни с единен вот на обич
те моли да се върнеш във Атина,
предлагайки ти пост и чест, които
на теб един прилягат.
ВТОРИ: СЕНАТОР:
Той признава,
че проявил е пагубна забрава
към твоите заслуги и сега —
макар и рядко да отменя свойте
решения, — усетил как му липсва
Тимоновата помощ и предчувстващ,
че чака го провал, ако самичък
забави свойта помощ към Тимон,
ни праща сметките да уредим
за миналото, като ти предложим
обезщетение в размер, надхвърлящ
нанесените загуби със много:
такива купища любов и злато,
че да изтрият в теб петната черни,
които наши са, и вместо тях
да впишат цифрите на обичта ни
като навеки твои!

ТИМОН:
Вие просто
ме омагьосахте! О, аз съм трогнат
до прага на плача! Да имах само
от луд сърце и от жена очи,
аз бих се просълзил при тези ваши
тъй щедри предложения!

ПЪРВИ СЕНАТОР:
Затуй
послушай ни и завърни се с нас
във нашата — и твоята — Атина
и поеми върховното началство
над нейните войски! Ще бъдеш срещнат
от общата признателност, облечен
със пълна власт и обкръжен със почит.
Така със теб начело ще отблъснем
нашествието на Алкивиад,
разринал с ярост на глиган мира
в страната ни...
ВТОРИ: СЕНАТОР:
И с грозен меч заплашващ
стените на Атина!

ПЪРВИ СЕНАТОР:
Затова...

ТИМОН:
Разбрах ви и съгласен съм, почтени.
Съгласен съм на следното. Така:
ако Алкивиад пролее кръв
на мои сънародници, кажете
на тоз Алкивиад от мен, Тимон,
че мен, Тимон, това не ме засяга;
но ако дръзне той да разори
прекрасната Атина, да оскубе
брадите на почтените ни старци
и чистите ни девственици хвърли
на свойта дива, зверска, потна паплач,
то аз ще съм принуден да му кажа,
че туй не ме засяга. Тъй че нека
го вземе под внимание. А вас
да не засягат техните ножове,
щом имате добри гърла, които
да ги посрещнат! Аз самият слагам
най-простото им ножче по-високо
от най-почтеното атинско гърло.
И с туй ви поверявам на небето,
тъй както на пазач се поверяват
разбойници!

ФЛАВИЙ:
Вървете! Няма смисъл.

ТИМОН:
Да, тръгвайте! Аз трябва да довърша
надгробния си надпис. Още утре
ще може да се види. Слава Богу,
усещам, скоро ще се излекувам
от дългото си здраве и ще встъпя
във нищото, което дава всичко.
Отивайте си и да бъде чума
Алкивиад за вас, а вий — за него!
И туй да трае!

ПЪРВИ СЕНАТОР:
Тръгвай! Губим време.

ТИМОН:
Все пак аз любя своята родина
и не злорадствам в нейната беда,
тъй както се говори.

ПЪРВИ СЕНАТОР:
Умна реч.

ТИМОН:
Привет от мен на всички атиняни!

ПЪРВИ СЕНАТОР:
Тез думи славят устните, които
изпращат ги към нашите уши!
ВТОРИ: СЕНАТОР:
И влизат в тях, посрещнати със радост,
като войски през триумфални порти!

ТИМОН:
Привет на тях и нека всички знаят,
че аз, желаейки да ги спася
от скърбите, от нападите вражи,
от болки, загуби, любовни мъки,
от всичките превратности, с които
се сблъсква корабчето на човека
във жизненото плаване, реших
все пак една услуга да им сторя:
ще ги науча да осуетят
гнева на бесния Алкивиад.

ПЪРВИ СЕНАТОР:
Харесва ми. Решил е да се върне.

ТИМОН:
До пещерата ми расте дърво,
което съм решил да отсека
днес-утре. Съобщете, ще ви моля,
на моите приятели, на всички
по ред на степента им в обществото,
че ако някой иска да приключи
с теглата си, увисвайки на него,
ще трябва да побърза, докато
не съм го махнал. Поздрав на Атина!

ФЛАВИЙ:
Не го дразнете! Няма да отстъпи.

ТИМОН:
И втори път не идвайте! Кажете
в града си, че Тимон е изградил
последния си дом досам морето,
сред нисък залив, гдето всеки ден
ще го залива то с въртопи гневни
и пръска яростно със бяла пяна...
Уста, гответе се за сетна дума:
неправдата да я оправи чума!
Човеци, род жесток, немилосърд,
гробове сейте и жънете смърт!
На тоя свят аз нямам нищо мило.
Тимон отива си. Гасни светило!

Излиза.

ПЪРВИ СЕНАТОР:
Обидата е враснала дълбоко
в душата му!
ВТОРИ: СЕНАТОР:
Надеждата ни рухна!
Ще трябва да се върнем и да видим
как иначе, без него, да посрещнем
опасността.

ПЪРВИ СЕНАТОР:
И то със бърза крачка!

Излизат.


Втора сцена

Пред стените на Атина.
Влизат други двама Сенатори и Пратеник.
ТРЕТИ СЕНАТОР:
Вестта ти не е весела. Нима
войските му са толкоз многобройни?

ПРАТЕНИКЪТ:
И повече дори! При туй се движи
тъй бързо, че ще бъде скоро тук!

__ЧЕТВЪРТИ СЕНАТОР:
Ако се върнат без Тимон, Атина
е в безизходица!

ПРАТЕНИКЪТ:
По пътя срещнах
един вестител на Алкивиад,
приятел стар. Макар че сме сега
противници, отдавнашната дружба
надви във нас и той ми довери,
че бързал към Тимон с писмо от своя
военачалник, във което той
се молел на Тимон да му помогне
във похода срещу Атина, който
бил предприет отчасти зарад него.

Влизат Първи и Втори сенатор.
ТРЕТИ СЕНАТОР:
Ха, ето ги и нашите! Сами са!

ПЪРВИ СЕНАТОР:
Недейте се надява на Тимон!
Алкивиадовите барабани
се чуват вече! Търкащи ботуши
изпълват въздуха със грозен прах!
Да влезем и се готвим за отбрана!
Май ний сме падането, те — капана!

Излизат.


Трета сцена

Пред пещерата на Тимон. Надгробен камък.
Влиза Войник на Алкивиад.

__ВОЙНИКЪТ__
По описанието тук ще бъде...
Хей! Кой е вътре?... Никой! Туй какво е?
Изтекъл е Тимоновият век.
Живял е тука звяр, а не човек.
Това е, явно, неговият гроб.
Какво написано е, не разбирам,
но ще извадя с восък отпечатък
за моя господар Алкивиад,
на знания богат, макар и млад.
Той вече е навярно пред Атина,
готов да я превърне във руина.

Излиза.


Четвърта сцена

Пред стените на Атина.
Тръбен звук. Влиза Алкивиад, следван от Войници.

АЛКИВИАД:
Тръби на тоз пъзлив и блуден град
появата ми грозна!
Тръбен сигнал за преговори. Сенаторите се появяват над стените.
До днеска вий със своя произвол
царяхте вред, а вашите прищевки
се смятаха закон. До днеска аз
и тез, които като мен мълчаха,
потиснати от силата ви, само
издъхвахме със скръстени ръце
страданието си. Но дойде време,
когато сгънатата гръбна жила
на смелия, отскочила със сила,
извиква: "Стига толкова!" Сега
задъханата кривда ще се гуши,
от страх обзета, в мекото кресло,
а тлъстото нахалство ще търчи,
подрусвайки лойта си!

ПЪРВИ СЕНАТОР:
Знатни момко,
когато твоят ропот бил е още
в ума ти скрит, преди да се сдобием
със сили — ти, ний — с поводи за страх,
изпратихме ти хора със задача
беса ти със балсам да уталожат
и заличат вините ни към теб
с количества любов, които даже
ги надвишаваха.
ВТОРИ: СЕНАТОР:
И също тъй
опитахме да помирим с Атина
избягващия хората Тимон,
изпращайки му поздрави смирени
и щедри обещания. Не всички
виновни са, не всички заслужават
наказващия удар!

ПЪРВИ СЕНАТОР:
Тез стени
не са градени от онез, които
обидиха те; а и таз обида
не е тъй страшна, че високи кули,
училища и храмове да рухват
зарад греха на някои.
ВТОРИ: СЕНАТОР:
При туй
тез, дето те направиха изгнаник,
не са сред живите: това, че бяха
показали тъй срамно безразсъдство,
разби сърцата им. С развято знаме
влез, млади покорителю, в града ни!
И ако ти жадуваш мъст, каквато
природата отхвърля, накажи
със подесетна казън своя град:
един на всеки десет да загине
от жителите му. И нека зарът
със черните си точки казва чий
чер ден настъпил е!

ПЪРВИ СЕНАТОР:
Не ще е право
да плащат тез, които днес живеят,
вината на живелите до вчера.
Грехът не преминава във наследство
като имот. Съгражданино наш,
войниците си вкарай във града ни,
но остави гнева си вън от него!
Смили се над Атина — люлка твоя,
над свойте сродници, които могат
да паднат в бурята на твойта мъст
покрай виновните! Като пастир
овците заразени отлъчи,
а не коли поред!
ВТОРИ: СЕНАТОР:
Което искаш,
по-лесно ще го стигнеш със усмивка,
отколкото ако си правиш път
със меча си!

ПЪРВИ СЕНАТОР:
Понатисни със крак
залостените ни врати и те
ще се разтворят, ако си предшестван
от своето сърце, което казва:
"Приятел съм!"
ВТОРИ: СЕНАТОР:
Хвърли ни ръкавица
или подобна своя вещ в залог,
че със войските си ще влезеш само
за правда лична, не за гибел обща,
и нека те останат във града ни,
додето не изпълним до последно
желанията ти!

АЛКИВИАД:
Да бъде тъй!
Вземете ръкавицата ми! Дръжте!
Отваряйте вратите на града!
Ще паднат само тези врагове —
Тимонови и мои, — за които
сами ще кажете, че са такива
и заслужават казън! Никой друг!
И страховете ви за да прогоня,
така че никой да не се съмнява
във мойте намерения, нареждам
войниците, напуснали частта си
или смутили градския порядък,
да бъдат съдени по ваш закон
с най-строга мярка!

СЕНАТОРИТЕ:
Благородна реч!

АЛКИВИАД:
Тогава изпълнете свойта дума!

Сенаторите слизат от стените и отварят вратите. Влиза Войник на Алкивиад.

__ВОЙНИКЪТ__
Военачалнико, Тимон е мъртъв,
погребан на самия морски ръб,
под паметник, от чийто надпис аз
извадих този верен отпечатък
с мек восък, който по-добър четец е
от твоя твърд войник!

АЛКИВИАД:
"Тук спи плътта ми жалка, но не и моят дух.
Човеконенавистник — с тоз прякор се прочух.
Тимон бе мойто име през земните ми дни.
Кълни ме, както искаш, но бързо се махни!"
Тоз стих издава сетните му мисли...
Ти с гняв отблъсна капките, които
скъпернически нашата природа
изцежда над покойника, но мъдро
тъй стори, че безбрежният Нептун
навеки да облива с горки сълзи
злочестия ти гроб! Тимон умря,
но ние ще си спомняме за него!...
Водете ме в града, за да венчая
маслиновата клонка с меча, тъй че
той мир да сее, тя войни да спира
и всяко от тез средства да предлага
на другото балсам и помощ блага!...
Да бият барабаните!

ПЪРВА ВЕЩИЦА:
Кога ще се намерим пак
сред дъжд и вихър, гръм и мрак?

ВТОРА ВЕЩИЦА:
Скоро, скоро! Боят щом
роди победа и разгром!

ТРЕТА ВЕЩИЦА:
То ще е преди нощта.

ПЪРВА ВЕЩИЦА:
А къде?

ВТОРА ВЕЩИЦА:
Сред пустошта,
като стихне всичко вред.

ПЪРВА ВЕЩИЦА:
Кой ще ни е гост?

ТРЕТА ВЕЩИЦА:
Макбет!

ПЪРВА ВЕЩИЦА:
Ей ме, Мър!

ВТОРА ВЕЩИЦА:
Пристигам, Квак!

ТРЕТА ВЕЩИЦА:
Ха, и моят дава знак!

__ТРИТЕ ВЕЩИЦИ__
Зло — добро, добро и зло
от едно са потекло —
между тях и ний летим.
Хайде, в смраден лъх и пъклен дим!

ДЪНКАН:
Какъв е този офицер във кърви?
По неговите рани ако съдим,
той би могъл да ни разкаже вярно
за хода на метежа.

МАЛКОМ:
Аз го зная —
ако не беше мъжката му смелост,
сега да съм във плен... Здравей, храбрецо!
Кажи на краля, като я напусна,
нагде клонеше битката, как бяха
противниците?

ОФИЦЕР:
Със еднакъв изглед.
Като двамина капнали плувци,
които, вкопчени един във друг,
си пречат на изкуството. Макдоналд —
роден метежник, тъй като към бунта
го тласкат всички низости природни,
гъмжащи в него — хвърли срещу нас
рояк от диви келти, насъбрани
от Западните острови, и вече
Фортуна му раздаваше усмивки
като обозна стърва. Но напразно:
защото храбрият Макбет — достоен
за туй си прозвище, — презрял съдбата,
със меч, димящ от вража кръв, се вряза
в пълчищата му и когато стигна
до раба разбунтуван, без да встъпва
в поклони и приветствия, разпра го
от пъпа до зъбите и набучи
главата му над крепостния зид.

ДЪНКАН:
Познавам братовчед си! Храбър рицар!

ОФИЦЕР:
Но както често тътени и бури
се раждат във морето там, отдето
изгрява слънцето, тъй този извор,
от който радост чакахме, заля ни
с потоци от нерадост. Чувай, чувай,
кралю Шотландски! Справедливостта,
въоръжена с храброст, тъкмо беше
принудила скокливите ирландци
да плюят на петите си, и ето,
Норвежкият владетел, зърнал сгода,
със пресни сили, в лъснати доспехи,
се хвърли върху нас!

ДЪНКАН:
И туй изплаши
началниците ни Макбет и Банко?

ОФИЦЕР:
Да, както плаши щиглецът орела
и заекът — лъва! Те, честна дума,
превърнаха се в две гърла топовни
със удвоен заряд — тъй с двойна сила
косяха неприятеля. Не зная
дали желаеха да се изкъпят
в димящи кърви, или да прославят
Голгота нова, но едно такова
побоище... Слабея! Мойте рани
очакват помощ!...

ДЪНКАН:
Рани и слова
ти правят чест!... Водете го при лекар!
Неколцина от Свитата извеждат Офицера.
Влизат Рос и Ангъс.
А кой е тоз?

МАЛКОМ:
Достойният тан Рос!

ЛЕНОКС:
Очите му блестят! Навярно носи
големи вести!

РОС:
Бог да пази краля!

ДЪНКАН:
Отгде пристигаш, благородни тане?

РОС:
От Файф, кралю, където знамената
на ледните норвежци ни обвяха
със своя мраз. Те тръгнаха към нас
начело със самия си владетел,
подсилени от подлата измяна
на Кодорския тан. Но, обкован
във тежка броня, храбрият Макбет
излезе срещу Свено и в двубой
на меч със меч и щит със щит прегъна
надменния му дух. И тъй, кралю,
победата е наша!

ДЪНКАН:
Славна вест!

РОС:
Сега горкият Свено проси мир;
и да зарови своите убити,
ний позволихме му едва когато
на остров Свети Колм ни наброи
в хазната десет хиляди жълтици.

ДЪНКАН:
И Кодорският тан от днес нататък
не ще изменя вече! Разгласи
да бъде тутакси обезглавен
и поздрави героя на войната
със неговия сан!

РОС:
Разбрано, сър!

ДЪНКАН:
За подлост този сан му е отнет —
за доблест получава го Макбет!

Излизат.


Трета сцена

Сред пустошта.
Гръм. Влизат Трите вещици.

ПЪРВА ВЕЩИЦА:
Къде беше, сестро?

ВТОРА ВЕЩИЦА:
Свине морих.

ТРЕТА ВЕЩИЦА:
Ами ти, сестрице?

ПЪРВА ВЕЩИЦА:
Една женка моряшка, гледам, седнала с кестени в скута, пък като замляскала, като зажвакала! "Дай и на мен!" — казвам й. А краставата му трътла: "Къш — вика, — вещице!" Знам го аз мъжа й, кормчия е на "Тигър". Плъх ще стана, в решето ще скоча, през морето ще заплавам подире му,
няма нощ и ден да мигна,
край Алепо ще го стигна —
мъчно ще се отърве
от обратни ветрове!

ВТОРА ВЕЩИЦА:
Да ти дам ли една буря?

ПЪРВА ВЕЩИЦА:
Много мило!

ТРЕТА ВЕЩИЦА:
Да ти туря
един вятър и от мене?

ПЪРВА ВЕЩИЦА:
Дай го — нейде ще се дене!
Във чувала ми сега са
всички хали от компаса —
мъж й сън не ще го хване,
като сено сух ще стане,
двайсет седмици ще крее,
чезне, тлее и линее;
нямам власт да го удавя,
но добре ще го оправя!...
Вижте споменчето мое!

ВТОРА ВЕЩИЦА:
Покажи го пак! Какво е?

ПЪРВА ВЕЩИЦА:
Палец на един моряк,
не достигнал роден бряг!

Барабанен бой зад сцената.

ТРЕТА ВЕЩИЦА:
Пристигат, чуй!
Макбет е туй!

__ТРИТЕ ВЕЩИЦИ__
Три орисници-сестри
трижди се въртим по три!
Три за тебе, три за мене,
три за нея — спри въртене!
Деветорна проклетия
ха, опитай — разплети я!

Влизат Макбет и Банко.

МАКБЕТ:
Не знам друг ден — тъй лош и тъй добър!

__БАНКО__
Далеч ли сме от Форз?... Какви са тези
набръчкани, ужасни същества?
На земни жители не ми приличат,
макар че на земята са!... Кои сте?
Разбирате ли от човешки говор?
Навярно — да, понеже пръст попукан
поставяте на сухите си устни.
Жени изглеждате, но тез бради
ми пречат да ви считам за такива!

МАКБЕТ:
Кажете, ако можете: кои сте?

ПЪРВА ВЕЩИЦА:
Привет, Макбет, привет Гламиски тане!

ВТОРА ВЕЩИЦА:
Привет, Макбет, привет, Кодорски тане!

ТРЕТА ВЕЩИЦА:
Привет, Макбет, от който крал ще стане.

__БАНКО__
Приятелю, защо във страх се стряскаш
от толкова примамливи слова?...
Във името на правдата, какво сте:
въображение или каквото
ни казва зрението? Вие моя
достоен спътник поздравихте тъй
със днешен сан и с бъдещи надежди,
че смаяхте го, а за мен мълчите.
Ако умеете да различите
сред семето на времето зърната,
които ще кълнат, от тез, които
са ялови, съдбата предскажете
на мене, който нито се боя
от вашата немилост, нито прося
добро от вас!

ПЪРВА ВЕЩИЦА:
Привет!

ВТОРА ВЕЩИЦА:
Привет!

ТРЕТА ВЕЩИЦА:
Привет!

ПЪРВА ВЕЩИЦА:
По-малък, но по-царствен от Макбет!

ВТОРА ВЕЩИЦА:
От него по-честит, макар по-клет!

ТРЕТА ВЕЩИЦА:
Макар не крал, баща на кралски ред!...
Макбет и Банко, вам привет, привет!

ПЪРВА ВЕЩИЦА:
Привет, привет, вам, Банко и Макбет!

МАКБЕТ:
Почакайте, пророчици неясни!
Недейте млъква! От смъртта на Сайнел
аз тан на Гламис съм. Но как на Кодор,
когато Кодорският тан до днес
е здрав и читав? А да стана крал,
е по-невероятно и от туй
да стана Кодор! Откъде сте взели
прокобата си и защо със нея
ни срещате сред тази гола пустош?
Заклевам ви, кажете!... Стойте! Стойте!

Вещиците изчезват.

__БАНКО__
Земята ражда своите мехури
като водата. Тези са от тях.
Видя ли де изчезнаха? Аз — не!

МАКБЕТ:
Във въздуха. Което ни се стори
телесно, изведнъж се разтопи
подобно дъх, от вятъра отвеян!
Да бяха постояли!

__БАНКО__
Но дали
ги имаше, или сме яли корен,
омайващ разума?

МАКБЕТ:
От тебе щели
да тръгнат ред крале!

__БАНКО__
А ти пък сам
си щял да станеш крал!

МАКБЕТ:
И тан на Кодор,
нали тъй беше?

__БАНКО__
Точно тъй!... Кой иде?

Влизат Рос и Ангъс.

РОС:
Макбет, вестта за твоята победа
зарадва краля, а когато той
узна, че сам на смърт си се изложил
във битката с метежника, у него
хвалебствия и думи на почуда
се сбориха кое да вземе връх
и ето че, преди денят да свърши,
те вижда да посрещаш в грозен бой
норвежките пълчища, без да трепнеш
пред страшните картини на смъртта,
създавани от теб! Като градушка
вестители се сипеха и всеки
изливаше пред него нови хвали
за тебе като доблестен бранител
на неговото кралство!

__АНГЪС__
Той по нас
ти праща кралската си благодарност,
но тук сме не за да те наградим,
а само да те призовем при него.

РОС:
Все пак в залог за бъдещи награди,
той каза ми към теб да се обърна
със званието "тан на Кодор". С него
приветствам те, защото то е твое!

__БАНКО__
Да казва правда дяволът?

МАКБЕТ:
Как "мое"?
Та Кодорският тан е още жив —
не ме обличайте във чужди дрехи!

__АНГЪС__
Тоз, който беше тан, е жив, но вече
върху живота му тежи присъда.
Дали с норвежеца е бил в съюз,
или бунтаря е подкрепял тайно,
или със двамата е готвел гибел
на своята страна, това не зная,
но той в предателство е уличен,
признал го е и го очаква смърт!

МАКБЕТ:
Тан Гламиски и Кодорски!... А после
и следващото там...
Към Рос и Ангъс.
Благодаря ви.
Настрани, към Банко.
А може би и твоите деца
крале ще станат, щом такава чест
им обещаха същите, които
предсказаха ми Кодорското танство?

__БАНКО__
Ако повярваш им докрай, ти сам
след Кодорската титла, току-виж,
си пламнал за престол!... Все пак е чудно.
Понявга силите на тъмнината,
желаейки ни злото, ни залъгват
със дребни истини, за да ни вкарат
във гибелни последствия!... Елате,
приятели!

МАКБЕТ:
Две правди тука бяха
предсказани като примамлив пролог
към сцената, огрята с царствен блясък!...
Към Рос и Ангъс.
Благодаря!...
Настрани.
Тоз подтик свръхестествен
не може да е лош, но и не може
да е добър. Ако е лош, защо
започна с правда? Ей ме тан на Кодор!
Ако добър е пък, защо тогаз
при мисълта, която ми внушава,
косите ми настръхват и сърцето —
противно на привичките си — блъска
в ребрата ми? Действителният ужас
е нищо пред ужасните представи
на мозъка. Убийството е още
единствено в главата ми, а на,
така ме друса целия, че всичко
във мене е догадка и възможност
и за ума ми съществува само
несъществуващото!

__БАНКО__
Погледнете
в какъв захлас е нашият приятел!

МАКБЕТ:
Ако ме иска крал, съдбата може
да ме венчае, без да мръдна пръст!

__БАНКО__
Неловко му е в тази прясна титла.
И тя — подобно нова дреха — иска
подносване.

МАКБЕТ:
Каквото ще да става —
и в най-дъждовния и бурен ден
настъпва пак часът определен!

__БАНКО__
Очакваме те, доблестни Макбет!

МАКБЕТ:
Простете ми! Замаяният мозък
се върна към отминали неща...
Приятели, услугата ви вече
съм отбелязал в книгата, която
през час прелиствам. Да вървим към краля!
Настрани, към Банко.
Мисли за случилото се! След време,
когато го претеглим, ще разкрием
сърцата си един на друг!

__БАНКО__
Със радост!

МАКБЕТ:
А дотогава — толкоз!... Да вървим!

Излизат.


Четвърта сцена

Кралският дворец във Форз.
Тръбен звук. Влизат крал Дънкан, Ленокс, Малком, Доналбейн и Свита.

ДЪНКАН:
Завърнаха ли се онез, които
изпратихме оттук, за да изпълнят
присъдата над Кодорския тан?

МАЛКОМ:
Не са, кралю, но чух от очевидец,
че той признал е своята измяна,
разкаял се е искрено и искал
от вашия престол да го прости.
В живота му най-хубавото нещо
бил начинът, по който го напуснал:
умрял спокойно, сякаш бил се готвил
да хвърли като евтина дрънкулка
най-скъпото си!

ДЪНКАН:
Няма способ, с който
да разбереш човека по лицето.
Към този свой васал аз хранех пълно
доверие!
Влизат Макбет, Рос и Ангъс.
Достойни братовчеде,
добре дошъл! Неблагодарността
тежеше ми до днеска като грях.
Ти в свойте подвизи излитна тъй,
че даже най-крилатата отплата
не може да те стигне! Ах, защо
не са по-скромни твоите заслуги,
та със признания и със награди
да мога да изляза срещу тях!
Остава ми да кажа: всичко мое
ще бъде малко, за да ти плати
голямото, което свърши ти!

МАКБЕТ:
Наградата за вярната ми служба
е във самата нея. Ваше право
е да приемате онуй, което
е дълг за нас. А дълговете наши
са предани слуги и синове
на трона ви, които вършат само
обязаност, когато си заслужват
любов и чест от вас!

ДЪНКАН:
Ела насам!
Като фиданка аз те посадих
и ще се трудя да израснеш бързо!...
Достойни Банко, твоята заслуга
не е по-малка и не ще остане
по-малко знайна. Дай да те притисна
до своето сърце!

__БАНКО__
Ако във него
и аз покълна, жътвата е ваша!

ДЪНКАН:
Обилната ми радост се опитва
да скрие свойта палава игра
с росата на горчивата печал...
Чеда, роднини, танове и вие
най-близки до престола ни, узнайте,
че ний решили сме подир смъртта ни
наследник наш на този царствен трон
да бъде първородникът на Малком,
когото ще зовем от днес нататък
княз Къмберландски — и не ще оставим
самотна тази чест, а много други
като звезди ще пръснем върху всички
заслужили... Към Инвернес, Макбет!
На гости в твоя замък, ще се свържем
по-тясно с теб.

МАКБЕТ:
За мене е умора
почивката, неслужеща на вас!
Освободете ме, за да ви бъда
квартириер и пръв с добрата вест
ухото на жена си да възрадвам!
Прощавайте!

ДЪНКАН:
Върви, достойни Кодор!

МАКБЕТ:
Тоз Къмберландски княз ще ме препъне,
ако не го прескоча! Сякаш пън е,
изпречил се сред моята пътека!
Звезди, гасете своя огън — нека
не вижда взорът ви, във мен вторачен,
пламтящия в духа ми порив мрачен!
Жуми, око, макар че тази длан е
все още чиста! Ала нека стане
онуй, което, щом добие плът,
очите ще се плашат да съзрат!

Излиза.

ДЪНКАН:
Да, прав си, Банко, той е рядък рицар
и хвалите за него са за мене
най-вкусни ястия на пищен пир...
Но да вървим след неговата грижа,
избързала напред, за да ни срещне
с "добре пристигнали" на прага свой —
най-близкият ми родственик е той!

Тръбен звук. Излизат.


Пета сцена

Замъкът на Макбет в Инвернес.
Влиза Лейди Макбет с писмо в ръка.

__ЛЕЙДИ МАКБЕТ__
"... Те ме срещнаха в деня на победата и аз почувствах с положителност, че притежават знания, недостъпни за смъртните. Но когато пламнах от желание да ги разпитам по-подробно, те станаха едно с въздуха и се стопиха в него. И докато още стоях зашеметен от чудото, пристигнаха кралски пратеници, които ме назоваха «тан на Кодор», а пък преди това вещиците ме бяха приветствали със същата титла и бяха споменали, че в бъдно време от мене щяло «крал да стане». Това счетох за добре да ти съобщя, моя скъпа спътнице по величие, за да не изпуснеш своя дял от радост поради незнание на щастието, което ти е обещано. Сложи го до сърцето си и сбогом!"
Ти беше Гламис, ето те и Кодор,
ще станеш и което ти предричат.
Но страх ме е, че твоят нрав, просмукан
от млякото на топлата човечност,
едва ли ще ти позволи да тръгнеш
по пряката пътека. Ти би искал
велик да си и, знам, не си лишен
от честолюбие, но нямаш злото,
което трябва да го придружава.
Целиш високо, но желаеш всичко
да бъде чисто. Бягаш от измама,
но искаш да спечелиш и без право.
Което би желал да притежаваш,
само ти вика: "Тъй ме постигни!"
и не че ти не искаш то да стане,
а само се боиш да го извършиш.
Ела си бързо, мой велики Гламис,
за да налея в твоя слух духа си
и със език да шибна всички мисли,
издигащи преграда между теб
и оня златен обръч, с който — явно —
съдба и свръхестествена подмога
те коронясват!
Влиза Прислужник.
Казвай! Какво има?

__ПРИСЛУЖНИКЪТ__
Крал Дънкан тази нощ ще бъде тук!

__ЛЕЙДИ МАКБЕТ__
Не си с ума си! Твоят господар
е заедно със краля и би пратил
известие да ме предупреди!

__ПРИСЛУЖНИКЪТ__
Простете, лейди! Той пристига сам.
Един служител го е изпреварил
и тука, полумъртъв от умора,
едва успя да изрече вестта си!

__ЛЕЙДИ МАКБЕТ__
Голяма вест е — нека си отдъхне!
Прислужникът излиза.
Пресипнал е и гарванът дори,
чието кобно грачене предшества
крал Дънкан в моя замък! Духове,
слухтящи за злодейските ни мисли,
смажете пола в мене — тук, на място —
и от пети до теме ме налейте
със безсърдечност; затулете пътя
на всяко разкаяние, така че
обратни посещения на жалост
да не разклатят злия ми кроеж
или в примирие да го държат
със изпълнението; в тез гърди
вий, адски сили, дебнещи незрими
за злото в нас, наместо мляко влейте
отровна жлъч! Завий се, тъмна нощ,
във най-катранения дим на ада,
та острият ми нож да бъде сляп
за раната, която ще отвори,
и да не могат небесата горе,
съгледали го, да извикат: "Стой!"
Влиза Макбет.
О, мой Гламиски и Кодорски тане
комуто трети сан предначертан е,
писмото ти отнесе ме отвъд
незнаещото настояще; аз съм
изцяло в бъдещето!

МАКБЕТ:
Скъпа моя,
таз вечер Дънкан ще пристигне тук.

__ЛЕЙДИ МАКБЕТ__
Кога ще си отиде?

МАКБЕТ:
Утре смята.

__ЛЕЙДИ МАКБЕТ__
Туй "утре" няма да огрей земята!
Ликът ти, тане мой, е бяла книга
със текст открит за всекиго! Хитрувай!
За да измамиш този свят, стани,
какъвто той е. С поглед, жест, език
излъхвай приветливост! Вид си давай
на мило цвете, а бъди змията,
завила се под него! Гостът трябва
да бъде нагостен: предостави ми
задачата на таз голяма нощ,
която ще даде върховна мощ
и кралска власт на теб и мен, Макбет,
през всички дни и нощи занапред!

МАКБЕТ:
След туй, след туй!

__ЛЕЙДИ МАКБЕТ__
Недей духа си стяга!
Единствен гузният негонен бяга.
Бъди спокоен, ведър, оживен...
а всичко друго остави на мен!

Излизат.


Шеста сцена

Пред замъка на Макбет. Звук на обои. Факли.
Влизат крал Дънкан, Малком, Доналбейн, Банко, Ленокс, Макдъф, Рос, Ангъс и Свита.

ДЪНКАН:
Тоз замък е приятно разположен
и въздухът му ласкаво посреща
успокоените ни сетива.

__БАНКО__
И тези лястовички острокрили,
които зидат своите гнезда
по черквите, показват, че тоз дом
овеян е от чист небесен полъх —
към всеки сгоден ръб, подпора, ъгъл
тез летни гостенки са залепили
удобни люлчици за свойта челяд
и забелязал съм, че там, където
те стрелкат се, и въздухът е свеж.

Влиза Лейди Макбет.

ДЪНКАН:
А ето и добрата ни стопанка!...
Госпожо, обичта към краля често
му дотежава, ала той приема
таз обич с благодарност. Тъй и вие
бъдете ни признателни на вид
за грижите и мъките, които
ще ви доставим.

__ЛЕЙДИ МАКБЕТ__
Всичките ни грижи,
стократно умножени, пак не биха
могли да се равнят с онези щедри
дарения, с които ваша милост
удостоил е скъдния ни покрив.
За всички тях — и прежни, и най-нови —
ний молим Бога да ви награди!

ДЪНКАН:
Къде е Кодорският тан? По него
препускахме, за да ни свари вече
пристигнали, но той добър ездач е,
а пък и шпорите на любовта
са му помогнали. Таз нощ, госпожо,
ще бъдем ваши гости.

__ЛЕЙДИ МАКБЕТ__
Господарю,
каквото имат вашите слуги —
земи, богатства, себе си — е само
на съхранение у тях и те
готови са, по висшия ви знак,
отчет да ви дадат и да ви върнат
имуществото.

ДЪНКАН:
Дайте ми ръка
и отведете ме при своя мъж!
Той наш любим е и не ще остане
и в бъдеще далеч от милостта ни.
Ще разрешите...

Излизат.
В замъка на Макбет. Звук на обои.
Влизат, прекосяват сцената и излизат Разпоредител и Слуги, които носят блюда и прибори.
Влиза Макбет.

МАКБЕТ:
Ако, веднъж извършено, с туй свърши,
добре ще е да се извърши бърже.
Да можеше убийството да впримчи
последиците и да завоюва
със края си и крайния успех,
но лошото е, че от този нанос,
от туй нищожно островче живот
накрай ний всички скачаме в морето
на вечността! А в тез дела съдът
започва още тук, защото всяко
престъпно намерение, когато
превърне се във дело, се насочва
към този, в чийто ум се е родило
и ето, равноръка справедливост
поднася към устата ни стакана
с отровата, размесена от нас.
Тук той ми е двукратно поверен:
като роднина и васал аз трябва
да съм против едно такова дело —
това едно; мой дълг на домакин,
при туй, е портите си да залостя,
пред който смърт му мисли, а не сам
да стискам ножа — и това е второ.
И после Дънкан носеше тъй кротко
върховната си власт и толкоз чист
докрай опази кралския си сан,
че добродетелите му подобно
на ангели със тръбни гласове
ще заклеймят убиеца му гневно
и състраданието като голо
новородено бебенце, като
небесен херувим, свободно яхнал
жребците на невидимия въздух,
ще духне ужасяващото дело
във хорските очи и ще удави
с плача им вихъра! Аз нямам друго,
което да пришпори мойта воля,
освен тщеславието, а пък то
прескача коня си и се изтърсва
от другата страна!...
Влиза Лейди Макбет.
Е, как е там?

__ЛЕЙДИ МАКБЕТ__
Привършва със вечерята. А ти
защо излезе?

МАКБЕТ:
Пита ли за мен?

__ЛЕЙДИ МАКБЕТ__
Не знаеш сякаш!

МАКБЕТ:
Ний ще се откажем
от тази работа. Той тези дни
обсипа ме със чест, а сред народа
аз сам си извоювах златно име,
което трябва, докато е в блясък,
да бъде носено, а не тъй бързо
захвърлено встрани!

__ЛЕЙДИ МАКБЕТ__
Ти бе облякъл
една надежда или тя била е
пияна? После спала, изтрезняла
и ето я, зелено-бледа, гледа
към лудориите си. Отсега
ще зная колко струва любовта ти!
Нима страхуваш се да си на дело,
какъвто във мечтите си? Нима
би искал да блестиш отвън с онуй,
което е украса на живота,
а в себе си да знаеш, че си пъзльо,
оставил подир "ще ми се..." да следва
"... но ме е страх", като котака, който
хем искал риба, хем не му се щяло
да си намокри лапките!...

МАКБЕТ:
Мълчи!
Способен съм на всичко, стига то
да е човешко. Който ме надмине,
не е човек.

__ЛЕЙДИ МАКБЕТ__
Кой звяр тогаз те тласна
да ми разкриваш този план! Когато
ти смееше да го замислиш, беше
човек и мъж, и повече ще бъдеш
човек и мъж, когато го изпълниш!
Тогава нито време, нито място
подхождаха, но ти ги би създал;
сега сами сглобяват се, но туй
те хвърля в смут. Аз кърмила съм, зная
как сладко е детенце да погалиш,
когато суче, но — дори в тоз миг
да се усмихва — дръпнала бих бозка
от меките венчета, за да пръсна
главицата му, ако бях се врекла
да го извърша, както ти се врече
за онова!

МАКБЕТ:
Ами какво ще стане,
ако пропаднем?

__ЛЕЙДИ МАКБЕТ__
Ние да пропаднем?
Лъка на смелостта си изпъни
и няма да пропаднем, слушай мен!
Когато Дънкан, уморен от пътя,
захърка здраво, двамата му стражи
аз тъй ще упоя, че паметта им —
пазителка на нашия разсъдък —
ще стане дим, а мозъкът им — колба
с кълбящи пари. А когато те,
добре наквасени, като убити
заспят шопарски сън, ти как си мислиш,
не ще ли можем да извършим всичко
с безпомощния Дънкан и туй всичко
тъй трудно ли ще бъде да го хвърлим
върху насмуканите му пазачи,
така че те да понесат вината
за делото, извършено от нас?

МАКБЕТ:
Мъжкарчета ми раждай! Тази твоя
безстрашна плът би трябвало да прави
момчета само! Ще се усъмнят ли,
че тези сънльовци са го убили,
ако го сторим с техните ножове
и им нацапаме ръцете с кръв?

__ЛЕЙДИ МАКБЕТ__
Особено когато ние двама
със вик и жалби проглушим света?

МАКБЕТ:
Решен съм и напрегнал всички сили
за страшното ни дело! Да вървим!
Със весел вид при тях да влезем ние —
лъжовен лик сърце лъжливо крие!

Излизат.



Второ действие
Първа сцена

В двора на Макбетовия замък.
Влизат Банко и Флинс, носещ факел.

__БАНКО__
Как мислиш, колко е?

__ФЛИНС__
Не чух да бие,
но месецът залезе.

__БАНКО__
Той залязва
сега в дванайсет.

__ФЛИНС__
По е късно, татко.

__БАНКО__
Дръж меча ми!... Пести небето горе —
свещите му са всички угасени...
Вземи и туй!... Тежи ми тежка дрямка,
но се боя да спя. Небесни сили,
не ме оставяйте на злите мисли,
които навестяват ни насън!
Влизат Макбет и Слуга с факел.
Върни ми меча!... Кой е там?

МАКБЕТ:
Приятел!

__БАНКО__
Че още ли си буден? Кралят вече
е във леглото. На вечеря той
се забавлява славно и бе щедър
в почерпките към твоите слуги.
Изпрати този камък на жена ти,
наричайки я рядка домакиня,
и със това приключи пиршеството
в чудесно настроение.

МАКБЕТ:
Дойде той
нечакан и оскъдицата спъна
гостоприемството, което инак
би действало свободно.

__БАНКО__
Всичко беше
съвсем добре... Аз миналата нощ
сънувах трите вещици. Те нещо
познаха ти.

МАКБЕТ:
Съвсем ги бях забравил.
Но ако случим някой миг свободен,
не ще е зле да поговорим с тебе
по тоз въпрос.

__БАНКО__
На твоите услуги!

МАКБЕТ:
Ако съвета ми послушаш, можеш
да се сдобиеш бързо с нова чест.

__БАНКО__
Готов съм, стига да не си изгубя
заради нея старата и чисти
сърце и дълг васалски да опазя.

МАКБЕТ:
Спокойна нощ!

__БАНКО__
Спокойна и на теб!

Излиза, следван от Флинс.

МАКБЕТ:
Кажи на госпожата си да звънне,
когато ми подготви питието.
Ти лягай си!
Слугата излиза.
Какво е туй? Кинжал?
И с дръжка към ръката ми? Ела!
Ела по-близо, да те уловя!
Не те усещам с пръсти, а те виждам!
Какво си ти: знамение съдбовно,
достъпно за окото и безплътно
за осезанието или само
кинжал-измислица, лъжлива рожба
на моя трескав мозък? Ти пред мен си
все още явен като този, който
сега измъквам! Пътя ти ми сочиш,
по който тръгнал бях, и сечивото,
което сам решил бях да използвам.
Очите ми са станали за смях
на другите ми чувства или струват
за всички тях! Я виж, по острието
и дръжката ти капе кръв — което
преди го нямаше! Не, всичко туй
не съществува! Страшното ми дело
навярно взима този облик само
във мойте представления! Сега
по цялото полукълбо човекът
лежи в мъртвешки сън и зли кошмари
душат го зад завесите. Навред
магията принася гадни жертви
на бледата Хеката. С мършав лик,
убийството, дочуло в този миг
вълка среднощен да му дава с вой
сигнал на съучастник, тръгва подло
с безшумната походка на Тарквиний,
озлочестителя, към свойта жертва.
Ти, здрава и улегнала земя,
не слушай крачките ми, да не би
да заговорят камъните твои
къде съм тръгнал и да нарушат
мълчанието, пълнещо със ужас
тоз грозен час!... Аз бъбря — той живее,
а жарът действен от слова хладее!
Звук на звънец.
Звънчето! Дългочаканият знак
подканва ме към смърт и кръв, и мрак!
Недей го чува, Дънкан, в своя сън,
че то е твоят погребален звън!

Излиза.


Втора сцена

В замъка на Макбет.
Влиза Лейди Макбет.

__ЛЕЙДИ МАКБЕТ__
Което тях приспа, събуди мен,
което угаси ги, мен разпали...
Ш-шт! Кукумявката — ключарят, който
явява се при смъртника със свойто
ужасно "лека нощ"!... Сега го върши...
Вратите зеят, а онези двама
тъй громко хъркат, сякаш се надсмиват
на службата си. Аз така омаях
напитките им, че живот и смърт
сега си ги оспорват...

МАКБЕТ:
Кой е? Кой е?

__ЛЕЙДИ МАКБЕТ__
Събудил ги е, без да го е свършил!
Във опита, не в свършеното дело
е гибелта на двама ни!... Стой! Чакай!...
Кинжалите им сложих тъй на явно,
че той не би могъл да ги отмине...
Ако не беше ми се сторил толкоз
приличен на баща ми, както спеше,
самичка бих го свършила... Мъжът ми!

Влиза Макбет.

МАКБЕТ:
Извърших го! Не си ли чула шум?

__ЛЕЙДИ МАКБЕТ__
Чух само кукумявката и още
щурците в мрака. Ти защо извика?

МАКБЕТ:
Кога?

__ЛЕЙДИ МАКБЕТ__
Сега!

МАКБЕТ:
Когато слизах?

__ЛЕЙДИ МАКБЕТ__
Да!

МАКБЕТ:
Я чуй!... Кой спи в съседство?

__ЛЕЙДИ МАКБЕТ__
Доналбейн.

МАКБЕТ:
Каква печална гледка е оттатък!

__ЛЕЙДИ МАКБЕТ__
Говориш детски глупости! "Печална!"

МАКБЕТ:
Единият в съня си се разсмя,
а другият развика се: "Убийство!",
така че се събудиха взаимно.
Аз спрях и се ослушах, ала те
помолиха се и заспаха пак.

__ЛЕЙДИ МАКБЕТ__
Да, има двама там във обща стая.

МАКБЕТ:
Единът рече: "Господи, помилуй!",
а другият — "Амин!" — като че ли
ме виждаха със тез ръце във кръв.
Но аз самият не можах да кажа
"Амин!" със тях!

__ЛЕЙДИ МАКБЕТ__
Не се вълнувай толкоз!

МАКБЕТ:
Все пак защо, кажи ми, не можах
да изрека: "Амин!" Аз имах нужда
от Божа милост, а това "Амин!"
ми се залости в гърлото!

__ЛЕЙДИ МАКБЕТ__
Не бива
да се въртим около тез неща!
Така ще полудеем!

МАКБЕТ:
Сякаш чувах
да вика нечий глас: "Недейте спа!
Макбет закла съня! — съня невинен,
съня, разплитащ счепканата прежда
на грижите, съня успокоител,
съня балсам за морния ни дух,
основно наше блюдо, пръв хранител
на жизнения пир!..."

__ЛЕЙДИ МАКБЕТ__
Какво говориш?

МАКБЕТ:
И пак: "Недейте спа!" — към всички вкъщи —
"Гламис закла съня и Кодор вече
не ще заспи! Макбет не ще заспи!"

__ЛЕЙДИ МАКБЕТ__
И чий могъл би да е този глас?
Недей отхлабва, мой безстрашни тане,
душевната си мощ с болнави мисли!
Върви и си измий с вода ръцете
от тази мръсна улика! Защо
донесъл си кинжалите им тука?
Те трябва да са там! Върни ги бърже
и с кръв нацапай хъркащите стражи!

МАКБЕТ:
Не мога да се върна! Тръпна цял
при мисълта за туй, което сторих.
Не смея да го видя!

__ЛЕЙДИ МАКБЕТ__
Малодушник!
Заспалият и мъртвият са нещо
като картини. Само за децата
е страшен нарисуваният дявол!
Ако трупът кърви, ще позлатя
лицата им с такова страшно злато,
че злото ще се струпа върху тях!

Излиза.
Хлопа се отвън.

МАКБЕТ:
Отде се хлопа? И какво ми става,
че всеки малък шум ме хвърля в ужас?
О, тез ръце! Те само със вида си
изтръгват ми очите! Не, дори
великият Нептунов океан
не ще отмие тази кръв от тях;
по-скоро тя морята му безкрайни
в червено ще обагри и превърне
смарагда им във пурпур!

Влиза отново Лейди Макбет.

__ЛЕЙДИ МАКБЕТ__
Сега ръцете ми са като твойте,
но аз се бих срамувала да бъда
и във сърцето бяла като теб!
Хлопа се отвън.
Чуй! Хлопа се на южната врата!
Да се оттеглим в спалнята. Туй дело
ще се очисти с мъничко вода
и всичко ще е лесно. Твойта твърдост
съвсем те е напуснала...
Хлопа се отвън.
Чуй пак!
Сложи халата си, та ако трябва
да се покажем, да не разберат,
че сме били на крак! Не се забравяй
във тези мрачни мисли!

МАКБЕТ:
Бих желал
да се забравя, та и да не помня
какво съм сторил!
Хлопа се отвън.
Хлопай! О, да можеш
от сън да сепнеш спящия оттатък!

__ВРАТАРЯТ__
Разсипаха ме с чукане, брей! Ама ако бях вратар на ада, щеше да падне още по-голямо въртене на ключове!
Хлопа се отвън.
Чук! Чук! Чук! Кой чука, в името на Велзевула? Ха, един житар укривател, който се е обесил поради добрата жътва! Добре дошъл, житарю-печалбарю! Вземи си само повечко кърпи, че тук ще има доста да се потиш!
Хлопа се отвън.
Чук! Чук! Чук! Кой чука, в другото име на същия? Охо, един йезуит-криводушник, който си е хвърлял клетвата във всяко от блюдата на везните срещу другото и сто пъти е въртял и сукал все заради Бога, но пак не е успял да надхитри небето! Влизай, двусмисленико!
Хлопа се отвън.
Чук! Чук! Чук! Кой чука? Я кой бил! Един шивач, който е кроил гащи по френски модел и крал плата по английски начин! Заповядай, шивачо! При нас има на какво да си топлиш ютията!
Хлопа се отвън.
Чук! Чук! Чук! Няма мира тук! Ти кой си?... Само че това място е хладничко за ад. Вече ми омръзна в пъкъла да зъзна! Стига съм вратарствал на дявола, макар че бях намислил да пусна по едного от всички занаяти, дето водят по цветния друм към вечния плам!
Хлопа се отвън.
Ида, ида!... И не забравяйте почерпката за вратаря!

Отваря вратата.
Влизат Макдъф и Ленокс.

МАКДЪФ:
Тъй късно ли си легнал снощи, драги,
та толкоз късно още не си станал?

__ВРАТАРЯТ__
Що си е право, сър, пихме до втори петли, а пък питието, сър, е голям причинител на три последствия.

МАКДЪФ:
Кои са тез последствия, да чуем!

__ВРАТАРЯТ__
Ами че: ален нос, тежък сън и голяма пикня. А пък за оная работа, сър, там питието хем ни напира, хем ни възпира. Засилва искането и отслабва моженето. Така да се каже, сър, има двусмислено отношение към онуй другото. Хем го разпаля, хем го проваля; хем го насъсква, хем го отблъсква; убеждава го и го разубеждава; кара го да се държи и да си лежи, само двусмислици и се отмята, докато ни просне да спим на земята!

МАКДЪФ:
И тебе те е проснало изглежда порядъчно!

__ВРАТАРЯТ__
Искаше да ме просне, ама не можа! Дълго време се борихме с него, но аз съм силен! Преплете ми то веднъж-дваж краката, ама аз накрая, като се напънах, и го пльоснах на плочите!

МАКДЪФ:
А господарят ти дали е станал?
влиза Макбет.
Събудихме го. Ето го, че иде!

ЛЕНОКС:
Добро ви утро, сър!

МАКБЕТ:
Добро и вам!

МАКДЪФ:
Дали е буден кралят ни?

МАКБЕТ:
Не още.

МАКДЪФ:
Той искаше да го събудя рано.
Почти проспах часа.

МАКБЕТ:
Елате с мен!

МАКДЪФ:
Макар да зная, че за вас това е
приятен дълг, спестете си труда!

МАКБЕТ:
Трудът не ни тежи, щом носи радост.
От този вход!

МАКДЪФ:
Ще прекратя съня му.
Той сам ми заповяда да го сторя.

Излиза.

ЛЕНОКС:
И значи кралят ще пътува днес?

МАКБЕТ:
Да, тъй е наредил.

ЛЕНОКС:
Нощта бе смутна.
Където спахме, вятърът събори
комините; мнозина са дочули
ужасни писъци, злокобни жалби,
предричащи беди и суматохи,
които други век не е познавал;
а птицата на мрака цяла нощ
е пискала; земята също, казват,
се тресла в огън!

МАКБЕТ:
Да, не беше тихо.

ЛЕНОКС:
Откак се знам, не мога да си спомня
подобна нощ!

Влиза отново Макдъф.

МАКДЪФ:
О, ужас! Ужас! Ум го не побира!
Език не го изрича!

МАКБЕТ: и ЛЕНОКС:
Какво има?

МАКДЪФ:
Злодейството постигнало е своя
най-страшен връх! Кощунствени убийци
разбили са помазания храм
на кралството и грабнали от него
живота на постройката!

МАКБЕТ:
Живота?
Какво говориш?

ЛЕНОКС:
Чий живот? На краля?

МАКДЪФ:
Сами елате и като пред нова
Горгона вкаменете се! Недейте
ме кара да говоря! Вие лично
идете там и го кажете сетне,
ако успеете! На крак! Тревога!
Макбет и Ленокс излизат.
Камбаната! Предателство! Убийство!
Тревога! Банко! Малком! Доналбейн!
Отхвърляйте съня си, този пухов
заместник на смъртта, и вижте там
самата смърт, подобие ужасно
на второто пришествие! Станете
като души от гроба — Малком! Банко! —
и допълнете ужаса! Тревога!

Звън на камбана.
Влиза Лейди Макбет.

__ЛЕЙДИ МАКБЕТ__
Какво е станало, та тъй ужасна
тръба приканва спящите в тоз дом
на преговори?

МАКДЪФ:
О, любезна лейди,
не е за вас вестта ни! Женски слух
не ще я издържи!
Влиза Банко.
О, Банко, Банко!
Убиха краля! Кралят ни е мъртъв!

__ЛЕЙДИ МАКБЕТ__
О, ужас! И под покрива ни!

__БАНКО__
Ужас —
където и да бъде! Драги Дъф,
опровергай се, моля те! Кажи,
че си сгрешил!

Влизат отново Макбет и Ленокс.

МАКБЕТ:
Да бях издъхнал час преди това,
честит бих слязъл в гроба си, защото
животът ми от днес нататък вече
не притежава нищо ценно. Само
ненужни дреболии. Край на всичко!
Виното на живота се изчерпа
и сводестата изба на земята
остана да се хвали със един
тръпчив мъток!

Влизат Малком и Доналбейн.

__ДОНАЛБЕЙН__
С кого е станала бедата?

МАКБЕТ:
С вас,
макар и да не чувствате! Прекъснат
е изворът на скъпата ви кръв,
самият неин източник!

МАКДЪФ:
Баща ви
лежи убит!

МАЛКОМ:
Баща ни? От кого?

ЛЕНОКС:
Изглежда от самите си пазачи!
Ръцете и лицата им са цели
покрити с кръв! Кинжалите им също
лежаха неизбърсани до тях!
Очи въртяха те с безумен поглед —
не биваше да им се поверява
живот, не кралски, а какъв да е!

МАКБЕТ:
Все пак разкайвам се, че ги убих
във своя гняв.

МАКДЪФ:
Убил сте ги? Защо?

МАКБЕТ:
Кой може едновременно да бъде
вбесен и мъдър, предан и безстрастен?
Такъв не знам! Припряната ми обич
надви спирачките на трезвостта.
Тук беше Дънкан с кожа от сребро,
извезана със златна кръв, цял в рани
от взлома на насилствената гибел
във живата природа; а пък там
убийците, обагрени в цвета
на своя занаят, с кинжали в ярки
чорапи от съсиреци! Кой, имащ
сърце за обичта и в него смелост
да я покаже, би се въздържал?

__ЛЕЙДИ МАКБЕТ__
Не съм добре!

МАКДЪФ:
Стопанката припада!

МАЛКОМ:
Защо мълчим, когато тази гибел
засяга най-отблизо теб и мен?

__ДОНАЛБЕЙН__
Какво да разговаряме, когато
съдбата ни от всяка цепнатинка
готова е да скочи върху нас?
Да бягаме! Сълзите ни не са
съзрели още!

МАЛКОМ:
Прав си. И скръбта ни
не е докрай укрепнала за дело!

__БАНКО__
Грижете се за нея!
Лейди Макбет бива изведена.
А сега,
прикрили първо своите снаги,
треперещи от студ, да се сберем
и по-добре разследваме това
кръвопролитно дело, за да стигнем
до дъното му! Ужас и догадки
разтърсват ни! Под Божата десница
аз смело ще застана срещу всяко
домогване на подлия злодей!

МАКДЪФ:
И аз!

ВСИЧКИ:
И всички ние!

МАКБЕТ:
Нека бързо
се облечем в мъжествени доспехи
и се сберем във залата!

ВСИЧКИ:
Съгласни!

Излизат всички освен Малком и Доналбейн.

МАЛКОМ:
Какво ще правиш? Да страним от тях!
Двуличниците лесно разиграват
неискрени жалейки. Аз ще диря
закрила в Англия!

__ДОНАЛБЕЙН__
А аз ще бягам
в Ирландия! Ще бъдем поотделно
по-сигурни. Тук в хорските усмивки
блестят ками. Най-близкият по кръв
най с кръв опръскан е!

МАЛКОМ:
На кон веднага!
Стрелата на убиеца все още
свисти във въздуха и най-добре е
да сме далеч от прицела й. Бързо!
И никакви сбогувания с тях!
Когато по петите смърт те гони,
простено е да тръгваш без поклони!

Излизат.


Четвърта сцена

Близо до замъка на Макбет.
Влизат Рос и Старец.

СТАРЕЦЪТ:
Седемдесет години паметта ми
си спомня ясно; и за тез години
съм виждал страшни часове и случки,
но пред злодейството онази нощ
те всички издребняха!

РОС:
Тъй е, старче:
смутено от кръвнишкия театър
на хората, небето — виж го сам! —
заплашва сцената им. По часовник
сега е ден, а странстващата лампа
едва мъжди. Нощта ли се натрапва
или денят се дърпа в срам, та мрак
погребал е земята ни, когато
би трябвало лъч топъл да я гали?

СТАРЕЦЪТ:
Против природата е всичко туй,
като извършеното. Този вторник
видели са как бухал-мишкоед
се вдигнал сред бял ден и разтерзал
един сокол, кръжащ във висините.

РОС:
И кралските коне — невероятно,
но истина! — прекрасни образци
на своята порода, подивяха,
конюшните разбиха и във бяг
се впуснаха, покорството презрели,
като че ли желаеха да водят
война със хората!

СТАРЕЦЪТ:
Аз чух дори,
че почнали да се ядат взаимно!

РОС:
Тъй беше, със очите си видях го!
Влиза Макдъф.
Какви са новините горе, сър?

МАКДЪФ:
Каквито ги познавате и вие.

РОС:
Разбра ли се накрая кой е сторил
злодейството?

МАКДЪФ:
Двамината, които
Макбет уби.

РОС:
Но за каква облага?
Защо са го направили?

МАКДЪФ:
За злато!
Децата на владетеля ни, Малком
и Доналбейн, избягали са тайно —
което хвърля сянка върху тях.

РОС:
И туй срещу природата! Все тези
безумни честолюбия, които
секат самички клона си! Тогава
Макбет навярно ще ни стане крал?

МАКДЪФ:
Избран бе вече и пое към Скон
за тържеството.

РОС:
А прахът на Дънкан?

МАКДЪФ:
Отнесен в Колмкил, гробница свещена
на неговите прадеди, велико
покоище на древните им мощи.

РОС:
Ще идете ли в Скон?

МАКДЪФ:
Не, аз се връщам
във своя Файф.

РОС:
Аз май ще ида.

МАКДЪФ:
Сбогом.
Във нова дреха стегнали снага,
дано си спомним вехтата с тъга!

РОС:
Сполайти, старче!

СТАРЕЦЪТ:
Сбогом, ваша милост!
Да ви помогне Бог да промените
враждата в мир и в добрина злините!

Излизат.



Трето действие
Първа сцена

Кралският дворец във Форз.
Влиза Банко.

__БАНКО__
Сега си всичко — Гламис, Кодор, Крал!
Което обещаха ти трите
орисници, постигна го и май че
по страшен път. Но в тяхната прокоба
се казваше, че то не ще премине
към твоето потомство, а че аз
ще бъда корен и родоначалник
на дълъг кралски ред. Ако чрез тях
говори истината, както сякаш
доказа се със теб, защо и аз
да не повярвам, че са ясновидки,
и в себе си да не стая надежда
за бъдно щастие?... Но млък! Ни дума!

Тръбен звук. Влизат Макбет, в кралско облекло и Лейди Макбет като кралица, следвани от Ленокс, Рос, Благородници и Свита.

МАКБЕТ:
А ето го и главния ни гост!

__ЛЕЙДИ МАКБЕТ__
Ако на нашия тържествен празник
ний бяхме го забравили, таз липса
би провалила всичко.

МАКБЕТ:
Драги мой,
таз вечер давам пир и ще разчитам
на твоето присъствие.

__БАНКО__
Кралю,
каквото заповядате, ще бъде —
към волята ви моят дълг е вързан
завинаги!

МАКБЕТ:
Пътуваш ли следобед?

__БАНКО__
Пътувам, господарю...

МАКБЕТ:
Съжалявам.
Желаех много днеска на съвета
да чуя думата ти, всеки път
разумна и полезна. Нищо, утре!
Далеч ли ще пътуваш?

__БАНКО__
Тъй далеч,
че цял следобед трябва да препускам
и ако конят ми се случи бавен,
не е изключено да задлъжнея
със някой тъмен час и към нощта.

МАКБЕТ:
Но на пира ще бъдеш с нас, нали?

__БАНКО__
Ще бъда, господарю!

МАКБЕТ:
Ний узнахме,
че двамата ни кървави роднини
за жалост са намерили приют
в Ирландия и Англия, където,
отричайки, че са отцеубийци,
задръстили са хорските уши
с нелепи басни. Но това за утре,
когато ще ни съберат и други
държавни работи. Пътувай, Банко!
Довиждане! Със теб ли ще е Флинс?

__БАНКО__
Със мене, сър, и времето не чака.

МАКБЕТ:
Тогаз добри коне и равен път!
Щастливо да се върнеш между нас!
Довиждане!
Банко излиза.
Останалите тук
със времето си нека разполагат,
дордето стане седем. Ние също,
за да ни бъде по-желан пирът,
до вечерта ще се уединим
със себе си. Довиждане на всички!
Излизат всички освен Макбет и един Слуга.
Ти спри за малко! Тук ли са онези?

СЛУГАТА:
Да, господарю! Чакат ви отвън,
пред входа на двореца!

МАКБЕТ:
Доведи ги!
Слугата излиза.
Да бъдеш нещо, още не е нищо,
ако ти липсва сигурност... Усещам:
страхът от Банко пуска корен в мен!
От него лъха царственост, която
ме пълни с опасения. Той смел е
и към безстрашния си нрав прибавя
и трезв разсъдък, тъй че действа дръзко,
но без да се излага на опасност.
От всички тук ме плаши той единствен
и моят дух пред него гасне, както
духът на Марк Антоний, казват, гаснел
пред Цезаря. Той вещиците смъмри,
задето бяха ме нарекли крал,
поиска и на него да врачуват
и те пророчески го поздравиха
като баща на бъден кралски род!
С венец безплоден мене увенчаха
и връчиха ми ялов скиптър, който
ръка от чужда кръв ще ми изтръгне,
наместо роден син да го поеме!
Зарад потомците на Банко значи
съм омърсил ума си, зарад тях
убил съм добродетелния Дънкан,
в потира на душевния си мир
отрова съм насипал! Зарад тях
най-скъпото си дяволу продал съм!
За да направя неговата челяд
крале да бъдат! Семето на Банко
да царства! Не! Преди това, съдба,
с теб бой ще водя на живот и смърт!
Ела, излез насреща ми!... Кой чука?
Влиза отново Слугата, следван от двама Убийци.
Пази отвън, додето те повикам!
Слугата излиза.
С вас двамата говорих вчера вече.
Така ли е?

__УБИЙЦИТЕ__
Така е, господарю!

МАКБЕТ:
Размислихте ли върху мойте думи?
Той — знайте го — държеше ви във сянка,
не аз, невинният, когото вие
сте обвинявали. Това ви казах
в беседата ни вчера и разкрих ви
как точно, с какви средства ви е лъгал
и възпрепятствувал и чрез кого,
и много друго още, от което
и слабоумец би могъл да схване:
"Това е сторил Банко." Тъй ли беше?

ПЪРВИ УБИЕЦ__
Тъй беше, господарю!

МАКБЕТ:
И преминах
към другото, което е предмет
на днешната ни среща. Днес ви питам:
дотам ли търпеливи сте по нрав,
че тъй да го оставите? Дотам ли
евангелски смирени сте и кротки,
че да се молите за тоз добряк
и неговата челяд, макар той
със тежка длан да сведе вас до гроба
и да накара вашите да просят?
Какво сте вий?

ПЪРВИ УБИЕЦ__
Мъже сме, господарю!

МАКБЕТ:
По списъка мъже сте, то се знае.
Тъй всички хрътки, мопсове, спаниели
палаши, вълкодави се наричат
със общо име: кучета. Но ние
ги степенуваме — нали така? —
на бързи, бавни, умни, паметливи,
пазачи, гончета, според онези
способности, които им е дала
природата, и затова човекът
нарича ги с названия различни
и определя им различна стойност.
Така е и с мъжете. Ако вие
не сте на най-последното стъпало
сред хората, кажете го и аз
на вас ще поверя такова дело,
че вий чрез него ще се отървете
от своя враг и корени дълбоки
ще пуснете в сърцето ни, което,
болнаво от това, че той живее,
смъртта му чака, за да оздравее!
ВТОРИ: УБИЕЦ__
Мен, господарю, хората така
безжалостно ме мачкаха и плюха,
че няма да се спра пред нищо, щом е
да им направя зло!

ПЪРВИ УБИЕЦ__
А мен съдбата
разсипа ме дотам, че бих заложил
живота си — или да се оправи,
или веднъж за винаги да свърши!

МАКБЕТ:
И двамата вий знаете, че Банко
ви беше враг.

__УБИЙЦИТЕ__
Така е, господарю!

МАКБЕТ:
Той враг е и за мен, и при това
така омразен, че със всеки миг
на свойто съществуване пробожда
живота ми. Могъл бих и направо
да го премахна, като оправдая
извършеното с кралската си воля,
но туй ще ме лиши от обичта
на някои приятели, които
са мои, но и негови. Аз трябва
да мога да оплача тоз, когото
самичък съм премахнал; затова,
укривайки се тъй от чужди поглед,
ухажвам помощта ви.
ВТОРИ: УБИЕЦ__
Ще направим
каквото вий...

ПЪРВИ УБИЕЦ__
Живота си дори...

МАКБЕТ:
Решителност в очите ви проблясва!
След час най-много ще ви кажа где
да го причакате и ще ви свържа
с човека, който ще ви уточни
мига на действие; защото всичко
ще трябва да се свърши тази нощ
и по-далеч от нашия дворец.
Помнете, че аз трябва да изляза
напълно чист от туй. И за да няма
кърпежи в работата, син му Флинс,
чието отстраняване е важно
за мене не по-малко от това
на стария и който тази нощ
ще язди с него, трябва непременно
да сподели съдбовния му час.
Решавайте! Оставям ви сами.

__УБИЙЦИТЕ__
Решили сме го вече, господарю!

МАКБЕТ:
Тогаз ще ви повикам подир малко.
Убийците излизат.
Решено, Банко! Стягай се за път!
Ако очакват те небесни двери,
духът ти до зори ще ги намери!

Излиза.


Втора сцена

Другаде в двореца.
Влизат Лейди Макбет и Слуга.

__ЛЕЙДИ МАКБЕТ__
Заминал ли е Банко?

СЛУГАТА:
Да, госпожо,
но щял да се завърне тази вечер.

__ЛЕЙДИ МАКБЕТ__
Върви, запитай краля дали може
за миг да ме приеме.

СЛУГАТА:
Да, госпожо.

Излиза.

__ЛЕЙДИ МАКБЕТ__
Успехът ни е във морето яма,
когато е добит, а радост няма.
И жертвата във гроба по-добре е
от оня, който в гузности живее!
Влиза Макбет.
Какво ти е, съпруже мой? Защо
все сам беседваш с хрумвания мрачни
и за другари си избрал все мисли,
които трябваше да са измрели
с онези, за които се отнасят?
Невъзвратимото не заслужава
към него да се връщаме.

МАКБЕТ:
Ний с тебе
премазахме змията, но докрай
не я убихме. Тя ще зарасте
и, станала каквато бе, отново
ще застраши безсилната ни злоба
със прежния си зъб. Но по-добре
да се разпадне сглобът на нещата,
небето и земята да се срутят,
ако ще трябва да ядем във страх
и спим сред ужасии! Предпочитам
да бъда в гроба с оня, на когото
дарихме вечен мир, за да смирим
страстта във нас, наместо да се гърча,
разпънат върху одъра за мъки
на мислите си. Дънкан е във гроба.
След жизнената огненица той
спокойно спи. Измяната направи
най-страшното, което би могла,
и вече ни отрова, ни стомана,
ни враг отвън, ни бунт отвътре, нищо
не може го засегна!

__ЛЕЙДИ МАКБЕТ__
Хайде, хайде!
Набърченото чело разглади —
радушен, весел с гостите бъди!

МАКБЕТ:
Ще бъда, обич моя. И ти също
бъди любезна с тях! И главно с Банко.
Поприласкай го с поглед и език!
Не сме добре, щом трябва да си плакнем
доброто име във реки любезност
и от лицата си да правим маски,
прикриващи сърцата ни!

__ЛЕЙДИ МАКБЕТ__
Е, стига!

МАКБЕТ:
Умът ми е гнездо на скорпиони!
Забрави ли, че Банко и синът му
са още живи?

__ЛЕЙДИ МАКБЕТ__
И на тях животът
не им е даден с грамота за вечност.

МАКБЕТ:
Утеха е, че те са уязвими.
Затуй възрадвай се! Преди във здрача
да почне ципестият прилеп своя
летеж под сводовете и преди
по воля на Хеката в тъмнината
да звънне бронзовият зов за сън
на вечерния бръмбар, тук ще бъде
извършено едно зловещо дело!

__ЛЕЙДИ МАКБЕТ__
Кажи ми го!

МАКБЕТ:
По-хубаво е, мила,
за него да не знаеш, докато,
извършено, не те възрадва то!...
Спусни се, нощ, и както на соколче
зашиват клепките, заший и ти
окото жалостиво на деня
и със незрими кървави ръце
накъсай този договор велик
със небесата, който ми отнима
румянеца! Светликът се сгъстява
и гарванът отлита към гората.
Заспиват, сънни, дневните неща,
а черните убийци на нощта
на лов се вдигат... Тези мои думи
учудват те, но ти недей потрепва —
роденото във зло от зло укрепва.
Ела, ела със мен!

Излизат.


Трета сцена

В околностите на кралския дворец.
Влизат трима Убийци.

ПЪРВИ УБИЕЦ__
А кой те прати тук?
ТРЕТИ УБИЕЦ__
Макбет!
ВТОРИ: УБИЕЦ__
Аз мисля,
че заслужава да му се повярва:
отде би знаел инак тъй подробно
задачата ни!

ПЪРВИ УБИЕЦ__
Стой тогава с нас!
Денят догаря в ивици на запад
и пътникът пришпорва кон да стигне
странноприемницата. Тоз, когото
очакваме, е близко!
ТРЕТИ УБИЕЦ__
Тихо! Тропот!

__БАНКО__
Хей! Дайте светлина!
ВТОРИ: УБИЕЦ__
Това е той!
Останалите гости до един
са вече сбрани!

ПЪРВИ УБИЕЦ__
Пратиха конете
по околния път!
ТРЕТИ УБИЕЦ__
Дотам е миля,
но той обикновено — както всички —
отива пеш оттука до двореца.

Влизат Банко и Флинс, носещ факел.
ВТОРИ: УБИЕЦ__
Пристигат!
ТРЕТИ УБИЕЦ__
Той е!

ПЪРВИ УБИЕЦ__
Дръжте се добре!

__БАНКО__
Май дъжд се готви.

ПЪРВИ УБИЕЦ__
Дъжд, и то какъв!

Нахвърлят се върху Банко.

__БАНКО__
Коварство! Бягай, сине! Бягай, Флинс!
Флинс излиза.
И отмъсти за мен!... О, жалък раб!

Умира.
ТРЕТИ УБИЕЦ__
Кой стъпка факела?

ПЪРВИ УБИЕЦ__
Защо? Сгреших ли?
ТРЕТИ УБИЕЦ__
Убихме стария — синът офейка!
ВТОРИ: УБИЕЦ__
Направихме я само наполвина!

ПЪРВИ УБИЕЦ__
Да идем да му съобщим все пак!

Излизат.


Четвърта сцена

Зала в двореца с наредена трапеза.
Влизат Макбет, Лейди Макбет, Рос, Ленокс, Благородници и Свита.

МАКБЕТ:
Да седне всеки според своя сан.
Веднъж на всички ви: добре дошли!

__ВЕЛМОЖИТЕ__
Благодарим, велики господарю!

МАКБЕТ:
Като хазаин скромен ний ще слезем
сред гостите; а нашата кралица
на трона ще остане, но когато
му дойде времето, ще я помолим
да ви приветства.

__ЛЕЙДИ МАКБЕТ__
Вместо мен, кралю,
сторете го, защото всички тук са
добре дошли за моето сърце!

Влиза Първи убиец.

МАКБЕТ:
И всички ти отвръщат с благодарност!...
Двете страни са равни. Тук ще седна.
Да бъдем весели и почнем с обща
наздравица!
Отива към Първи убиец.
Лицето ти е в кръв!

ПЪРВИ УБИЕЦ__
Тогава е от Банко!

МАКБЕТ:
По-добре
да е по теб, отколкото във него!
Премахна ли го?

ПЪРВИ УБИЕЦ__
Сторих му услуга.
Заклах го, както трябва.

МАКБЕТ:
Ти си бил
най-първият от всички главорези!
Но който същото е сторил с Флинс,
не е по-лош от теб. Ако си ти,
то значи равен нямаш!

ПЪРВИ УБИЕЦ__
Господарю,
във тъмнината Флинс ни се изплъзна.

МАКБЕТ:
Тогава болестта ми се възвръща!
Да беше мъртъв той, сега бих бил
единен, цял като парче от мрамор,
непоклатим като скала, свободен
като обгръщащия всичко въздух,
а ей ме пак затворен, стегнат, взидан
в съмнения и страх!... Но туй за Банко
е сигурно, нали?

ПЪРВИ УБИЕЦ__
И още как!
Осигурен е в трап със двайсет рани
по черепа му, всяка от които —
най-леката дори — е смъртоносна!

МАКБЕТ:
Благодаря ви.
Настрани.
Старата змия
е смачкана, а малкото змийче —
макар че щом порасне, ще цеди
и то отрова — още е беззъбо...
Отивай си! Ще поговорим утре.

Първи убиец излиза.

__ЛЕЙДИ МАКБЕТ__
Мой царствени съпруже, вие още
не сте подали знак за веселба.
Гощавката изглежда заплатена
от гостите, когато домакинът
не им показва често свойта радост.
Човек се храни най-добре във къщи,
а другаде любезността е главна
подправка към храната и без нея
трапезата е гола!

МАКБЕТ:
Сладък укор!...
Желая смилане добро да следва
доброто ядене, а здраве — двете!

ЛЕНОКС:
Седнете, господарю!

МАКБЕТ:
Драги гости,
под този покрив би била събрана
сега честта на цялата страна,
да беше с нас и Банко. Но дано
потрябва да го смъмря за небрежност,
а не да го оплача за беда!

Влиза Духът на Банко и сяда на стола на Макбет.

РОС:
Отсъствието му е тежък укор
към дадената дума, господарю.
Бъдете тъй добър да почетете
нас, гостите, със свойто общество!

МАКБЕТ:
Но масата е пълна!

ЛЕНОКС:
Туй кресло е
запазено за вас!

МАКБЕТ:
Кое?

ЛЕНОКС:
Това...
Какво ви развълнува, господарю?

МАКБЕТ:
Кой? Кой го стори?

__ВЕЛМОЖИТЕ__
Но кое, кралю?

МАКБЕТ:
Не можеш да докажеш, че съм аз!
Не кимай с къдри кървави към мене!

РОС:
Станете! Господарят ни е зле!

__ЛЕЙДИ МАКБЕТ__
Недейте се тревожи, драги гости!
Това се случва често с моя мъж
от младост още. Стойте си спокойно!
Припадъците му не траят дълго.
След миг ще се оправи. Само, моля,
не гледайте към него — туй го дразни
и удължава пристъпа му! Яжте!...
Ти мъж ли си?

МАКБЕТ:
Да, мъж! И който гледа
това, от чийто лик и Сатаната
се би изплашил!

__ЛЕЙДИ МАКБЕТ__
Глупости! Рисунка,
изписана от твоя собствен страх!
Като кинжала, който бил те водил
към спалнята на Дънкан! Засрами се!
Такива стряскания, без причина
за истинска уплаха, по` прилягат
на стринки, бъбрещи край зимен огън
за страшни случки с бабите им. Виж се!
Какво се блещиш — в крайна сметка гледаш
към празен стол!

МАКБЕТ:
Не! Виж го! Гледай! Ей го!
Какво ми казваш? Мислиш, ме е страх!
Щом можеш да ми кимаш, говори!
Ако гробовете ни връщат свойте
покойници, тогаз да предоставим
на лешоядите да ни погребват!

Духът изчезва.

__ЛЕЙДИ МАКБЕТ__
И докога като жена ще хленчиш?

МАКБЕТ:
Видях го, както себе си!

__ЛЕЙДИ МАКБЕТ__
Пфу, срам!

МАКБЕТ:
Човешка кръв се лее не от вчера —
това е ставало преди законът
да омекчи с човечност обществото,
а и подир това убийства грозни
били са вършени; но досега,
щом мозъкът му пръсвал е, човекът
умирал е и свършено, а днес
убитите, със череп нарешетен
на двадесет места, се вдигат пак
и пъдят ни от нашите столове!
Това е по-ужасно от самото
кръвопролитие!

__ЛЕЙДИ МАКБЕТ__
Съпруже мой,
вий липсвате на ценните си гости!

МАКБЕТ:
Забравих се... Приятели, недейте
да се учудвате! Отдавна страдам
от странно заболяване, с което
са свикнали околните ми. Хайде!
Да пием първо и след туй ще седна!
Налейте вино! Още! Да прелива!
Аз вдигам чашата за радостта
на всички тук присъстващи и също
за Банко, който липсва ни! Бих искал
да бъде тук!
Влиза отново Духът.
За него и за вас —
наздравица!

__ВЕЛМОЖИТЕ__
Наздраве, господарю!

МАКБЕТ:
Махни се! Скрий се в гроба! Аз те зная,
ти имаш кръв студена, кухи кости;
очите ти, вторачени във мене,
не осъзнават нищо!

__ЛЕЙДИ МАКБЕТ__
Приемете
тоз пристъп като нещо обичайно
и не търсете друго! Жалко само,
че ни смути приятната вечеря!

МАКБЕТ:
Което мъж би дръзнал да извърши,
и аз ще го извърша! Приближи се
във образ на космата руска мечка,
хиркански тигър, плочест носорог;
вземи каквато искаш форма — само
не тази тук — и крепките ми жили
не ще потръпнат! Или оживей
и с меч извикай ме на бой сред пустош
и ако се уплаша, наречи ме
момиченце за кукли! Изчезни,
ужасна сянко! Махай се оттука,
безплътна подигравко!
Духът излиза.
Тъй! Изчезна,
и ето ме пак мъж! Седнете, моля!

__ЛЕЙДИ МАКБЕТ__
Със странния си уплах вий, съпруже,
разстроихте смеха и веселбата
на хубавата среща!

МАКБЕТ:
Нима може
такова чудо да ни връхлети
подобно летен облак и във нас
да не извика смайване? Аз вече
не си познавам нрава, щом помисля,
че вий запазвате пред тази гледка
рубина на страните си, когато
страхът варосва мойте!

РОС:
Каква гледка,
ваше величество?

__ЛЕЙДИ МАКБЕТ__
Не! Много моля,
недейте му говори! От въпроси
припадъкът му само се влошава.
Свободни сте! Излизайте си вкупом
без спазване на сановете! Бързо!

ЛЕНОКС:
Тогава лека нощ! Желаем здраве
на господаря!

__ЛЕЙДИ МАКБЕТ__
Лека нощ на всички!

Рос, Ленокс и другите Благородници излизат.

МАКБЕТ:
За кръв дошъл бе! Тъй е: кръв за кръв!
А камъни са мърдали; дървета
са проговаряли; и странни знаци
във полета на чавки, свраки, врани
посочвали са скритите убийци!
Как мислиш, жено, колко е часът?

__ЛЕЙДИ МАКБЕТ__
Нощта е в равноборство със зората.

МАКБЕТ:
Макдъф не е поискал да присъства
на кралския ни пир. Какво ще кажеш?

__ЛЕЙДИ МАКБЕТ__
Ти прати ли за него?

МАКБЕТ:
Ще изпратя.
Дочух за туй. Тук няма ни един,
във чийто дом да не държа доносник.
Ще ида при орисниците утре,
и то по ранина. Ще ги накарам
да ми предскажат още. Ще узная
най-страшното, каквото и да става!
Пред мойто благо ще отстъпят всички
съображения. Така далече
нагазил съм в реката кръв, че вече
обратният ми път не е по-кратък
от пътя, който чака ме нататък.
Тъй грозно дело във ума ми зрее,
че много да не мисля, по-добре е!

__ЛЕЙДИ МАКБЕТ__
Балсамът сън ти липсва.

МАКБЕТ:
Да, да спим!
Страхът ми е родил тоз призрак мним.
Не сме привикнали на кръв пролята —
все още сме новаци в занаята.

Излизат.


Пета сцена

Пустош.
Гръм. Влизат Трите вещици и срещат Хеката.

ПЪРВА ВЕЩИЦА:
Какво ти е, Хекато, та си гневна?

__ХЕКАТА__
Нима ми липсват, дъртели такива,
причини да се сърдя? Или бива
по кървав път с мъгляв съвет
да направлявате Макбет,
а вашата кралица зла,
учителка по зли дела,
за всичко туй да не узнай,
в магията да няма пай?
И сте сглупили при това,
защото билки и слова
сте похабили за един
жесток и злобен майчин син,
когото тласка личен бяс,
а не че е примрял за вас!
За да поправите това,
щом утро заблести едва,
явете се пред моя трон
край извора на Ахерон.
Там той ще дойде, зажаднял
да чуе бъдния си дял,
а вий донесте билки зли,
треви, вълшебства и котли.
Аз литвам. Чар със страшна мощ
ще заваря през тази нощ:
по лунния изгънат рог
се сцежда капка кобен сок;
преди да се откъсне тя,
до нея аз ще долетя
и сбрала я в кърчага свой,
от нея духове безброй
ще изпаря и в миг Макбет,
от техните лъжи обзет,
ще се опълчи на борба
със разум, смърт, закон, съдба,
а ясно като две и две
е, че от всички врагове
таз мнима сигурност все пак
за смъртните е главен враг!
Музика и песен.
Ха! Чух на свойто кочияшче знака!
Възседнало гъст облак, то ме чака!

Излиза.
Песен зад сцената: "О, ела, ела!" и т.н.

ПЪРВА ВЕЩИЦА:
Да бързаме! Тя скоро ще се върне!

Излизат.


Шеста сцена

Стая в двореца.
Влизат Ленокс и Благородник.

ЛЕНОКС:
Не казах повече от онова,
което и вий мислите — нататък
гадайте сам! Какво ви казах всъщност?
Че "всичко се сглобява твърде точно".
Макбет оплаква Дънкан. И как няма,
щом той е мъртъв! А храбрецът Банко
е бил убит — защо пък не? — от Флинс.
Кой бяга без вина? Едно е ясно:
пътуването нощем е опасно.
А колко грозно от страна на Малком
и Доналбейн да умъртвят баща си!
Ужасно дело! Ясно е защо
Макбет бе тъй покъртен, че закла
двамината подкупници, които
се валяха в дълбок пиянски сън!
Не беше ли туй право? Да. И мъдро!
Защото кой не би се отвратил,
ако ги чуе да отричат после?
Затуй и казвам, че сглобил е всичко
безупречно. И мисля си дори,
че ако той държеше в своя власт —
не дай си Боже! — двата кралски сина,
те щяха да почувстват как се плаща
отцеубийството! И Флинс, и той!...
Но тихо! Казват, че за волни думи
и затова, че липсвал на пира,
уреждан от насилника, Макдъф
бил във немилост. Знаете ли, сър,
къде се крие той?

БЛАГОРОДНИКЪТ:
Синът на Дънкан,
чието кръвно право над престола
тиранът присвои си, е подирил
закрила в Англия и бил приет
от Едуард Набожния тъй топло,
че жалката му участ ни най-малко
не накърнила почитта към него.
Макдъф, и той отишъл е да моли
светия крал да тласне своя верен
Нортхъмберланд и войнствения Сиуард;
та с тяхна помощ и със Божа воля
ний пак да имаме като преди
храна на масата и сън в леглата,
гощавките ни да не крият смърт
и всеки вярно своя дълг да върши,
и почести свободно да приема —
неща, които толкоз време вече
жадуваме! Таз вест е разярила
дотам тиранина, че — казват — той
се готвел за война.

ЛЕНОКС:
Дали Макдъф
е бил поканен?

БЛАГОРОДНИКЪТ:
Бил е, но отвърнал
тъй рязко: "Съжалявам, но не мога!",
че пратеникът му обърнал гръб
и ядно изсумтял, като че казвал:
"Ще съжалиш наистина!"

ЛЕНОКС:
Навярно
това му е внушило предпазливост
и го е тласнало да се държи
на мъдро разстояние оттук.
Аз моля се да литне някой ангел
и, изпреварил го, да предаде
молбата му на Едуард, та скоро
благословена волност да се върне
над нашата страна, която стене
под кървав гнет!

БЛАГОРОДНИКЪТ:
И аз се моля с теб!

Излизат.



Четвърто действие
Първа сцена

Пещера.
Гръм. Влизат Трите вещици.

ПЪРВА ВЕЩИЦА:
Трижди котка измяука!

ВТОРА ВЕЩИЦА:
Трижди таралеж изписка!

ТРЕТА ВЕЩИЦА:
Моят Харпир вика: "Почвай!"

ПЪРВА ВЕЩИЦА:
Хайде, бърже кръг сторете,
мърши всякакви хвърлете
да се смесят във котела:
първо жаба мекотела
тридесет и един ден
в сън под камъка студен
своята пъпчива гнус
пълнила с отровна слуз!

__ТРИТЕ ВЕЩИЦИ__
Плам, пламти! Котел, бълбукай!
Адска смес, мехури пукай!

ВТОРА ВЕЩИЦА:
Рибица от блатен смок,
остро жило на слепок,
мъх от прилеп, клюн на сова,
от усойница отрова,
кълка на дъждовник гаден,
пух от бухал кръвожаден,
рог на охлюв, кост на пес,
в общото вариво влез!

__ТРИТЕ ВЕЩИЦИ__
Плам, пламти! Котел, бълбукай!
Адска смес, мехури пукай!

ТРЕТА ВЕЩИЦА:
Змейска люспа, вълчи зъб,
пръча жлъчка, свински пъп,
пуздра от търбух акулов,
недосмлял човешки улов,
мумия от дърта врачка,
тисов корен, куча жвачка,
бран по тъмно бучиниш,
от евреин косъм риж,
турски нос, татарска устна;
и — на таз магия гнусна
сокът за да стане гъст —
тигрови черва и пръст
на детенце, в трап родено
и от майка удушено!

__ТРИТЕ ВЕЩИЦИ__
Плам, пламти! Котел, бълбукай!
Адска смес, мехури пукай!

ВТОРА ВЕЩИЦА:
Охлади я с кръв шебешка —
щом срази, да е без грешка!

Влиза Хеката.

__ХЕКАТА__
Добре! Готови сте навреме
и всяка своя дял ще вземе.
Сега на феите игрите
наподобете вие трите
и всеки чар, в таз гозба смесен,
доомагьосайте със песен!

Музика и песен: "Черни духове" и т.н.
Хеката излиза.

ВТОРА ВЕЩИЦА:
Чувствам, палци ме сърбят —
значи, злото е на път!
Гост на праг —
ключалко: щрак!

Влиза Макбет.

МАКБЕТ:
Сполайте, тайнствени среднощни врачки! Какво ви е събрало?

__ТРИТЕ ВЕЩИЦИ__
Кобно дело!

МАКБЕТ:
Заклевам ви във вашето изкуство:
по който начин и да сте узнали
това, което искам да ви питам,
и ако ще, развързани от него,
да се нахвърлят вихрите във бой
с черковните стени, талази пенни
да завъртят и глътнат де що плава,
житата, още остри, да полегнат,
дървета да се къртят; ако ще
да рухват замъци, а пирамиди
надменни върхове да сгромолясват
досам основите си; да, дори
природата да смеси и размаже
зародишите си, така че даже
разрухата да се оригне сита,
отговорете ми! Макбет ви пита!

ПЪРВА ВЕЩИЦА:
Кажи!

ВТОРА ВЕЩИЦА:
Запитвай!

ТРЕТА ВЕЩИЦА:
Отговор ще имаш!

ПЪРВА ВЕЩИЦА:
Дали от нас желаеш да го чуеш,
или от тез, които са над нас?

МАКБЕТ:
От тях! Извикайте ги, да ги видя!

ПЪРВА ВЕЩИЦА:
Кръв сипи от свинка, дето
си е хрупала прасето,
а във пламъка долей
лой от клупа на злодей!

__ТРИТЕ ВЕЩИЦИ__
Дух нищожен, дух велик,
покажи ни тайнствен лик!

Гръм. От котела се появява Първо видение: човешка глава в боен шлем.

МАКБЕТ:
Отговори!...

ПЪРВА ВЕЩИЦА:
Въпроса то ти знай.
Ти сам мълчи и само слух му дай!

__ПЪРВОТО ВИДЕНИЕ__
Макбет, Макбет, макар над всички пръв,
чуй тоз съвет: пази се от Макдъф!

Потъва.

МАКБЕТ:
Каквото и да си, благодаря ти!
Страха ми ти докосна... Спри! Почакай!

ПЪРВА ВЕЩИЦА:
То заповед не слуша. Иде второ,
по-царствено!

Гръм. Появява се Второ видение: окървавено дете.

__ВТОРОТО ВИДЕНИЕ__
Макбет! Макбет! Макбет!

МАКБЕТ:
Да бях триух, пак бих напрегнал слух!

__ВТОРОТО ВИДЕНИЕ__
Жесток бъди! От нищо се не бой!
Гази, Макбет, по трупове безброй —
неуязвим до сетния си ден
си ти за всеки от жена роден!

Потъва.

МАКБЕТ:
Тогаз живей, Макдъф! Не си ми страшен!
Не, не, все пак ще взема от съдбата
живота ти в залог, та, викнал "Лъжеш!"
на всеки страх, да хъркам преспокойно
сред гръмотевици.
Гръм. Появява се Трето видение: дете с корона на главата и клонка, в ръка.
Какво е туй
във образ на отрок от кралски род,
над чийто детски лоб сияе знакът
на висша власт?

__ТРИТЕ ВЕЩИЦИ__
Не говори, а слушай!

__ТРЕТОТО ВИДЕНИЕ__
По лъвски горд, ти грижа не бери,
че някой мътел мисли недобри —
непобедим ще е Макбет, додето
не тръгне Бърнамският лес в полето
към хълма Дънсинейн!

Потъва.

МАКБЕТ:
Кога до днес,
изскубнал корени, е тръгвал лес?
Кой набори до днес е сбирал бойни
от дървеса и стволове безбройни?
Да, радостна прокоба е това!
Така да е! Не вдигай, бунт, глава,
дорде не тръгне Бърнам, и Макбет
ще доживей, над другите въззет,
в покой и мир онуй далечно време,
когато смърт природна ще му вземе
диханието!... Но в гръдта ми бие
една тревога: знаете ли вие
дали потомците на Банко нявга
ще властват над страната ни?

__ТРИТЕ ВЕЩИЦИ__
Не питай!

МАКБЕТ:
Отговорете! Искам да го зная!
Ако не ми отвърнете, проклети
да сте и трите! Но защо потъва
котелът ви? Какъв е този звук?

Звук на обои.

ПЪРВА ВЕЩИЦА:
Всички!

ВТОРА ВЕЩИЦА:
Всички!

ТРЕТА ВЕЩИЦА:
Всички!

__ТРИТЕ ВЕЩИЦИ__
Колкото сте вий на брой,
толкоз да се мъчи той!

Появява се Четвърто видение: осем крале, последният с огледало в ръка; след тях — Духът на Банко.

МАКБЕТ:
Проваляй се! Приличаш ми на Банко!
Короната ти ми гори очите!...
И вторият, с чело златовенчано,
е с неговите къдри!... Този също,
след него който иде! Подли врачки!...
Четвъртият — и той! Не ща да гледам!
Нима ще продължава таз редица
до Праведния съд!... Ха, още!... Седми!
Очите ми изскочиха!... А ей го
и осмия! В ръката с огледало,
в което ми показва много други
и някои — със двоен кралски глобус
и троен скиптър! О, страхотна гледка!
Да, истина е! Банко ми се смее,
с коси в съсиреци, и ми ги сочи
като потомци свои!
Четвъртото видени е потъва.
Значи тъй е!

ПЪРВА ВЕЩИЦА:
Да, точно тъй е. Но защо
така те помрачава то?...
Сестрици, с танца си любим
тоз крал смутен да ободрим,
така че на изпроводяк
да каже, че видял е как
услуги правим като таз,
която пожела от нас!

Музика. Вещиците танцуват и излизат.

МАКБЕТ:
Изчезнаха! Тоз грозен час да бъде
белязан в календара с черен знак!...
Хей, ти отвън!

Влиза Ленокс.

ЛЕНОКС:
Кажете, господарю!

МАКБЕТ:
Видя ли вещиците?

ЛЕНОКС:
Не, кралю!

МАКБЕТ:
Край теб не минаха ли?

ЛЕНОКС:
Не, не са!

МАКБЕТ:
Заразен да е въздухът, на който
са отлетели! В пъкъла да иде
тоз, който вярва им!... Чух конски тропот.
Кой беше?

ЛЕНОКС:
Наши хора, господарю,
със новината, че Макдъф избягал
във Англия.

МАКБЕТ:
Избягал?

ЛЕНОКС:
Да, кралю!

МАКБЕТ:
О, време, ти превари мойто дело!
Не свършва нищо бързият кроеж,
щом действието не политне с него!
От днеска първородните чеда
на моето сърце ще бъдат също
и първородни рожби на ръката!
Сега, веднага ще го потвърдя!
Без бавене към Файф! Ще завладея
Макдъфовия замък и тозчас
ще дам нареждане под нож да минат
жена му, синовете му и всички
изчадия от неговия род!
Преди да охладея, ще го свърша!
Това не са хвалби! Ще падне мърша!
И стига с тези призраци безплътни!...
Води ме при вестителите! Бързо!

Излизат.


Втора сцена

В замъка на Макдъф.
Влизат Лейди Макдъф, Синът на Макдъф и Рос.

ЛЕЙДИ МАКДЪФ:
Какво е сторил, та така да бяга?

РОС:
Бъдете търпелива, братовчедке!

ЛЕЙДИ МАКДЪФ:
А той защо не е бил търпелив?
Това е лудост! Този гузен страх
го обвинява без вина в измяна!

РОС:
Благоразумието, братовчедке,
не значи страх. Недейте го кори!

ЛЕЙДИ МАКДЪФ:
Благоразумието! Да остави
жена, деца, имоти там, отдето
сам бяга? Не! Не ни обича той!
Привързаност му липсва! Туй е то!
Дори най-мъничкото мушитрънче
се хвърля смело, за да защити
чедата си от бухала, а в него
страхът е надделял над любовта!
И как такова безразсъдно бягство
ще бъде знак за разум?

РОС:
Братовчедке,
недейте се отдава на скръбта!
Мъжът ви е и трезв, и благороден
и знае пристъпите на века,
във който сме. Не смея да говоря,
но страшни времена са тез, в които
оказваш се предател, без да помниш
кога и как предал си; даваш вяра
на всеки слух, защото се страхуваш,
а от какво, не знаеш; и се мяташ
насам-натам като плувец сред бясно
море от не известности!... Аз тръгвам,
но скоро пак ще бъда тук. Нещата,
щом няма накъде да се влошат,
оправят се... Да те закриля Бог,
момчето ми!

ЛЕЙДИ МАКДЪФ:
Сирак при жив баща!

РОС:
Забавя ли се още малко аз,
ще бъде срам за мен и скръб за вас!
Прощавайте!

Излиза.

ЛЕЙДИ МАКДЪФ:
Умря баща ти, сине.
Какво ще правиш? Как ще се изхранваш?

СИНЪТ:
Така, като врабченцата.

ЛЕЙДИ МАКДЪФ:
Глупаче!
С мушички и със червейчета, тъй ли?

СИНЪТ:
С каквото падне — исках туй да кажа.

ЛЕЙДИ МАКДЪФ:
Невинно птиче! Ти не би се плашил
от лепкав клей, от мрежи и от примки!

СИНЪТ:
Защо пък да се плаша? Малки птички
не се ловят със тях... Аз знам, че татко
не е умрял!

ЛЕЙДИ МАКДЪФ:
Умрял е, щом ти казвам!
Къде ще си намериш друг баща?

СИНЪТ:
А ти друг мъж къде ще си намериш?

ЛЕЙДИ МАКДЪФ:
Аз мога да си купя двайсетина
на който щеш пазар.

СИНЪТ:
Тогава значи
ще бъдат много евтини мъже!

ЛЕЙДИ МАКДЪФ:
Говориш глупости. И все пак умни
за възрастта ти.

СИНЪТ:
Мамичко, кажи ми,
наистина ли татко е предател?

ЛЕЙДИ МАКДЪФ:
Наистина.

СИНЪТ:
Какво е туй "предател"?

ЛЕЙДИ МАКДЪФ:
Предател е тоз, който се кълне
и после лъже.

СИНЪТ:
Всички ли, които
тъй правят, са предатели?

ЛЕЙДИ МАКДЪФ:
Да, всички.
И затова ги бесят.

СИНЪТ:
Всички значи,
които лъжат, после ги обесват?

ЛЕЙДИ МАКДЪФ:
Да, всички, пиленце.

СИНЪТ:
А кой ги беси?

ЛЕЙДИ МАКДЪФ:
Ами че честните.

СИНЪТ:
Тогава лъжците са ужасно глупави. Те са толкоз много, могат да надвият честните и да ги избесят!

ЛЕЙДИ МАКДЪФ:
Маймунчето ми, Господ да те пази!
Кажи де, как ще си намериш татко?

СИНЪТ:
Ами! Ако той беше умрял, ти щеше да плачеш. Щом не плачеш, значи или не е умрял, или вече си ми намерила нов.

ЛЕЙДИ МАКДЪФ:
Какви ги дрънкаш, кречеталце мое!

ВЕСТИТЕЛ:
Да ви закриля Бог, мадам! За вас
незнаен съм, но знам коя сте вие!
Опасност ви заплашва, и то близка!
Послушайте съвета на един
обикновен човек: не стойте тука!
Децата грабвайте и да ви няма!
Жесток съм, зная, да ви плаша тъй,
но по-жесток ще съм, ако мълча!
Не смея повече да се забавя!
Небето да ви пази!

ЛЕЙДИ МАКДЪФ:
Где да бягам?
Каква злина съм сторила? О, Боже,
забравям, че живея на земята,
където за безумие се смята
добро да вършиш, а да вършиш зло
похвално толкоз често е било!
Глупачка аз, да се теша по женски
с това, че никому не съм вредила!...
Какви са тез лица?

УБИЕЦ:
Мъжът ти где е?

ЛЕЙДИ МАКДЪФ:
Надявам се, не в толкоз долно място,
че хора като тебе да го срещнат!

__УБИЕЦ__
Той е изменник!

СИНЪТ:
Лъжеш, грозен рошльо!

__УБИЕЦ__
Я, запъртък! Предателски хайвер!

Пробожда го.

СИНЪТ:
Убиха ме! По-бързо, мамо, бягай!

Умира.
Лейди Макдъф излиза, викайки: "Убийство!", следвана от Убийците.


Трета сцена

Англия. Пред кралския дворец.
Влизат Малком и Макдъф.

МАЛКОМ:
Самотна сянка нека да подирим
и там до сетна капка да изплачем
сърцата си!

МАКДЪФ:
Не, по-добре да грабнем
сразяващ меч и защитим по мъжки
родината си! Всяка нова сутрин
вдовици нови късат дрехи, нови
сираци вият, нови черни жалби
се блъскат о небето и го карат
да им отеква, сякаш чувства болка
и то като Шотландия и стене
на нейния език!

МАЛКОМ:
Ще я оплача,
когато го повярвам; но аз вярвам,
когато знам. Узная ли, ще гледам
да го поправя. Всичко туй, което
ми казвате, е може би така,
но узурпаторът, чието име
само изприщва нашите езици,
навремето минаваше за честен
и вие го обичахте. Той още
не ви е сторил нищо. Аз съм млад,
но бихте вий могъл за моя сметка
да се поставите добре пред него.
Естествено е да заколим агне,
за да смирим свирепия си бог.

МАКДЪФ:
Не съм злодей!

МАЛКОМ:
Макбет обаче е!
А пък и честният превива воля
пред кралска заповед... Но извинете,
каквото и да мисля аз, вий пак
ще си останете какъвто сте.
И днес са светли ангелите Божи,
макар най-светлият да е сгрешил.
При все че злите винаги си слагат
добри лица, добрите също трябва
да имат облик на каквито са.

МАКДЪФ:
Загубих вярата си!

МАЛКОМ:
Тя навярно
е точно там, където аз намерих
съмнението си. Как тъй, кажете,
на произвол оставил сте жена си,
децата си, най-ценното в света,
дори без сбогом?... Вярвайте все пак,
че недоверието ми преследва
не вашта чест, а мойта безопасност.
Вий може да сте чист, каквото аз
и да си мисля.

МАКДЪФ:
О, кърви, кърви,
злочеста моя родино! Тиранство,
пусни във нея корени! Доброто —
не се страхувай — няма да те спре!
Гордей се с кривдата си — твойте титли
са утвърдени!... Сбогом, млади момко!
Не бих извършил подлостта, която
приписваш ми, за всичките земи,
владени от насилника, със всички
съкровища на Изтока в прибавка!

МАЛКОМ:
Недейте се обижда — тъй говоря
не само от неверие към вас.
Знам, нашата страна е под хомот,
кърви и плаче тя и всеки ден
й носи нова рана; и аз вярвам,
че тя ще вдигне не една десница
в защита на правата ми. А тука
английският владетел ми предлага
със хиляди бойци. Ала когато
аз стъпя на главата на тирана
или издигна я на своя меч,
приемникът му, знам, ще донесе
на нашата страна по много мъки
и бедствия от тез, които тя
изпитва днес!

МАКДЪФ:
Че кой е тоз приемник?

МАЛКОМ:
Говоря ви за себе си: у мене —
добре се знам — порокът присаден е
в тъй много разновидности, че щом
разтвори цвят над бедната страна,
то черният Макбет ще й се стори
по-бял от сняг, по-мил от кротко агне
пред мойте зверства!

МАКДЪФ:
Адските пълчища
не могат да излъчат дявол, който
по злоба да се мери със Макбет!

МАЛКОМ:
Признавам, че е зъл и кръвожаден,
коварен, алчен, стръвен, сладострастен,
че де що има грях, и той го има,
но мойта похотливост е бездънна —
жените ви, сестрите, дъщерите,
бавачките, слугините в дома ви
не ще запълнят лакомото гърло
на мойта сласт; развратният ми дух
не ще се спре пред нищо, щом поиска
засищане! Не, по-добре Макбет,
отколкото един такъв на трона!

МАКДЪФ:
Сластта необуздана е тиран
на нашата природа и била е
причина за провала на мнозина
добри крале. Но вий не се плашете
да вземете, което си е ваше.
Ще имате в обилие наслади,
запазвайки си име на въздържан,
ако затваряте добре очите
на хората. Жени у нас не липсват.
Не е възможно ястребът във вас
тъй лаком да е, та да смели всички,
които с радост биха се принесли
във жертва на величеството, щом
снизходи то към тях.

МАЛКОМ:
Освен това
във мен бушува тъй ужасна алчност,
че, станал крал, от жажда за земи
аз ще изтребя своите велможи,
ще пожелая златото на тоз,
дома на друг и всяка нова хапка
като подправка люто ще ме кара
да диря поводи, за да избивам
най-честните си поданици само
зарад имота им!

МАКДЪФ:
Таз алчна корист
е с корен по-дълбок и по е вредна
от похотта, нетрайна като лято,
и тя е мечът, който е погубвал
кралете ни. Но вие не се бойте —
Шотландия богатства ще намери,
за да насити жаждата ви с туй,
което ще е ваше. Тези страсти
все пак търпят се, уравновесени
със други качества.

МАЛКОМ:
Но аз ги нямам!
Добрият крал е справедлив, умерен,
любезен, честен, мъдър, милосърден,
усърден, мил, добър, набожен, храбър
а где са тези качества у мен?
От тях ни помен! А пороци имам
от всичките им видове и багри
в огромен избор! Ако пипна власт,
аз млякото на сговора ще плисна
във гърлото на ада, ще смутя
всемирния покой и ще разбъркам
единството по цялата земя!

МАКДЪФ:
Горко й на Шотландия!

МАЛКОМ:
Такъв съм!
Е, бива ли такъв да бъде крал?

МАКДЪФ:
Да бъде крал? Да бъде жив не бива!...
Народе мой злочести, жално стенещ
под кървавия скиптър на тирана,
кога ще видиш ведро утро, щом
законният наследник се отказва
от трона си и хули своя род!...
Баща ти, кралят, беше крал-светец;
кралицата, която те роди,
стоеше коленичила по-често,
отколкото на крак... Прощавай, младо!
Шотландия напуснах аз, прогонен
от същите пороци, във които
и ти се обвиняваш. О, сърце,
надеждата ти свършва тук!

МАЛКОМ:
Макдъф,
тоз изблик твой на благороден гняв,
дете на честността, изтри във мене
съмненията и сдобри ума ми
със твойта вярност. Дяволът Макбет
опита толкоз пъти да ме впримчи
с подобни хитри планове, че вече
благоразумието ме предвардва
от сляпо вярване. Но Бог, там горе,
да ни посредничи! Защото аз
от днес приемам те за свой наставник
и сам отричам се, като от нещо
на мен дълбоко чуждо, от петната,
с които току-що пред теб се черних.
Макдъф, повярвай ми: до днеска аз
жена не знам, не съм се клел лъжливо,
дори за свой имот не съм ламтял,
обет не съм потъпквал ни веднъж
и радвам се на истината, както
на туй, че дишам! Първата лъжа,
която съм изрекъл, беше тази
срещу самия мен. Какъвто съм,
принадлежа на тебе и на моя
нещастен край, към който, преди още
ти тук да дойдеш, доблестният Сиуард
със десет хиляди отбрани войни
се готвеше за поход. Пий сега
ще тръгнем едновременно със него.
Дано сполуката ни бъде равна
на правотата ни!... Защо мълчиш?

МАКДЪФ:
Не е тъй лесно от скръбта да минеш
към хлуйналата радост!

Влиза Лекар.

МАЛКОМ:
Ще говорим
за туй по-късно... Докторе, кажете
дали таз сутрин кралят ще излезе?

ЛЕКАРЯТ:
О, да, милорд! Тълпа нещастни болни
очаква изцеление от него.
Пред болестта им нашата наука
оказа се безсилна, но небето
е надарило кралския му допир
с такава святост, че когато той
докосне ги, те мигом оздравяват!

МАЛКОМ:
Благодаря ви, докторе.

Лекарят излиза.

МАКДЪФ:
Каква е
таз тяхна болест?

МАЛКОМ:
Тук й казват "морът".
Над нея кралят прави чудеса,
които аз съм виждал неведнъж,
откак съм в Англия. Той само знае
с какво изпросва Божията помощ,
но истина е туй, че изцерява
безбройни болни, с буци и със язви,
извикващи отврата — безнадеждни
за медицината! — като окачва
на шията им златен медальон,
съпътстван от молитва. И говорят,
че щял да предаде таз своя дарба
и на потомците си. При това
крал Едуард се слави с ясновидство
и благодати с хиляди витаят
над трона му, доказващи, че той е
във милостта Господня...

МАКДЪФ:
Някой иде!

Влиза Рос.

МАЛКОМ:
Шотландец е, но аз не го познавам.

МАКДЪФ:
Добре пристигнал, драги братовчеде!

МАЛКОМ:
Познах го! Рос! О, Боже, премахни
по-бързо туй, направило от нас
изгнаници!

РОС:
Дочул ви Господ, сър!

МАКДЪФ:
Все тъй ли е Шотландия?

РОС:
Уви,
все тъй, горката! Тя сама не смее
да се познае! Гробница е тя
за своите чеда, в която можеш
да зърнеш тук-таме усмивка само
по устните на лудите! Над нея
стон, жалби, писък въздуха дерат
и всеки вика и не чува никой
и ужасът е всекидневно чувство!
Там рядко някой пита за кого
звъни клисарят. Доблестните хора
са по-нетрайни даже от цветята,
красящи шапките им, и измират,
преди да заболеят!

МАКДЪФ:
Боже мой,
каква ужасна, но правдива повест!

МАЛКОМ:
Коя е най-последната беда?

РОС:
Бедата там, щом мине час, освирква
тоз, който я разказва. Всеки миг
там ражда прясна скръб!

МАКДЪФ:
Жена ми как е?

РОС:
Добре.

МАКДЪФ:
Децата ми?

РОС:
И те — добре.

МАКДЪФ:
Тиранинът не е ли нарушил
спокойствието им?

РОС:
Не е, Макдъф.
Съвсем спокойни бяха, като тръгвах.

МАКДЪФ:
Недей скъпи слова! Кажи по-точно!

РОС:
Пътувайки насам, да съобщя
вестта, която носех тук със мъка,
слух тръгна, че мнозина храбреци
са хванали гората, и аз сам,
във потвърждение на таз мълва,
видях на крак войската на тирана.
Сега е време да им се помогне!
Един ваш поглед само ще роди
в Шотландия бойци и ще накара
жените да се бият, за да смъкнат
от себе си скръбта!

МАЛКОМ:
Вестта, че идем,
за тях да е утеха! Добрината
на Англия ни даде в заем Сиуард
със десетте му хиляди бойци.
По-опитен и смел войник от него
не знае християнството!

РОС:
Да можех
с тъй ведра вест и аз да ви зарадвам!
Но мойте думи са от тез, които
би трябвало да се крещят в пустиня,
за да не стигнат до човешки слух!

МАКДЪФ:
Кого засягат? Общото ни дело
или са горест за отделна гръд?

РОС:
В тях всеки честен има част от мъка,
но главният й дял е лично твой.

МАКДЪФ:
Тогава дай ми го! Какво се бавиш?

РОС:
Дано слухът ти не възненавиди
езика ми, задето го е смазал
с най-злия звук, дочут, откак се помниш!

МАКДЪФ:
Предчувствам!...

РОС:
Твоят замък бе нападнат,
жена ти и децата ти — изклани!
Да ти опиша точно как ще значи
да хвърля върху купчината мъртви
и теб, Макдъф!

МАЛКОМ:
Небе! Човече, дръж се!
Не, шапка не нахлупвай над очи!
И не мълчи! Нещастие, което
без излаз е, разкъсва ни сърцето!

МАКДЪФ:
Децата ми, и те ли?

РОС:
Всичко живо
във замъка — жена, деца, прислуга.

МАКДЪФ:
А аз далеч от тях! Жена ми също?

РОС:
Да, казах ти го.

МАЛКОМ:
Не, не падай духом!
От страшната разплата ще направим
лекарство за ужасната ти скръб!

МАКДЪФ:
Той няма рожби!... Сладките ми! Всички?
Как каза? Пъклен ястреб! Всички мои?
И пиленца, и квачка — изведнъж,
с едно връхлитане от небесата?
О, кървав клюн!

МАЛКОМ:
Срещни го като мъж!

МАКДЪФ:
Ще го направя! Но нима мъжете
без чувства са? Как мога да забравя,
че са живели същества, които
за мен били са всичко? Всичко, всичко!
И Бог е гледал, без да се намеси?
О, грешнико Макдъф, заради теб
загинали са, бедните! Нещастник!
За твои грехове, а не за техни,
небето е изпратило към тях
тоз кървав свършек! Бог да ги прости!

МАЛКОМ:
От тази болка направи точило
за своя меч! Скръбта си превърни
в убийствен гняв! Недей да притъпяваш
сърцето си, а с ярост го надъхай!

МАКДЪФ:
Могъл бих да играя двойна роля:
жена с очите и херой с езика,
но, о, добро небе, по-бързо свършвай
с това протакане! Докарай този
зъл демон на Шотландия в обсега
на моя меч и ако се измъкне,
да му прости и Бог!

МАЛКОМ:
Сега си мъж!
Така те искам! Да вървим при краля!
Войската е на крак и чака само
да се сбогуваме. Макбет е вече
узрял за друсане и ний сме точно
върлините на волята небесна.
Вдигни глава, Макдъф, и тръгвай с мен
не зная нощ, да не завършва с ден!

Излизат.



Пето действие
Първа сцена

Стая в замъка Дънсинейн.
Влизат Лекар и Придворна дама.

ЛЕКАРЯТ:
Две нощи вече будувам с вас, а още не виждам потвърждение на думите ви. Кога за последен път се е разхождала?

__ПРИДВОРНАТА ДАМА__
След като Негово величество замина на война. Видях я как стана от леглото, облече си домашната дреха, отключи шкафчето си, извади оттам хартия, разгъна я, написа нещо на нея, прочете го, после го запечата и се върна пак в леглото си. Всичко това в дълбок сън.

ЛЕКАРЯТ:
Голямо смущение на организма — да получава благото на съня и същевременно да действа, сякаш е будна. Освен дето броди и върши тези действия, чули ли сте я да казва нещо в сънната си възбуда?

__ПРИДВОРНАТА ДАМА__
Да, сър, но не мога да го повторя!

ЛЕКАРЯТ:
Пред мен можете и дори сте длъжна да го сторите.

__ПРИДВОРНАТА ДАМА__
Ни пред вас, ни пред когото и да било, докато нямам свидетел да потвърди, което казвам!
Влиза Лейди Макбет със свещ в ръка.
Ето я, иде! Също както друг път! И спи дълбоко, кълна се в живота си! Наблюдавайте я! Скрийте се тук!

ЛЕКАРЯТ:
Отде е взела свещта?

__ПРИДВОРНАТА ДАМА__
Тя гори цяла нощ до леглото й! Сама ни заповяда да я държим запалена.

ЛЕКАРЯТ:
Очите й са отворени, виждате ли?

__ПРИДВОРНАТА ДАМА__
Но зрението им е затворено!

ЛЕКАРЯТ:
Какво прави? Гледайте, търка си ръцете!

__ПРИДВОРНАТА ДАМА__
Това й е отдавна навик. Сякаш ги мие. Виждала съм я да ги търка четвърт час, без да спира.

__ЛЕЙДИ МАКБЕТ__
И тук има петно!

ЛЕКАРЯТ:
Тихо! Говори! Ще си запиша какво казва, за да подкрепя паметта си.

__ЛЕЙДИ МАКБЕТ__
Излизай, проклето петно! Измивай се, казвам ти!... Веднъж... Два пъти... Хайде, време е да го направим!... Адът е мрачен!... Как не те е срам, съпруже! Войник, а се плаши! Какво, че щели да узнаят, като никой не смее да подири сметка от нашата власт!... Но кой да помисли, че старикът имал в себе си толкоз кръв!

ЛЕКАРЯТ:
Чухте ли?

__ЛЕЙДИ МАКБЕТ__
Къде си, Макдъф? Жена ти е в кръв!... Тези ръце няма ли да се измият никога?... Престани с тези глупости! И стига си се стряскал — ще ни издадеш!

ЛЕКАРЯТ:
Хайде, хайде! Узнали сте неща, които не трябваше да знаете!

__ПРИДВОРНАТА ДАМА__
Тя казва неща, които не трябваше да казва! Един Господ знае какво й е известно!

__ЛЕЙДИ МАКБЕТ__
Още мирише на кръв! Всички благовония на Арабия не могат да убият дъха на тази малка ръчица! О! О! О!

ЛЕКАРЯТ:
Каква въздишка! Сърцето й едва понася товара си!

__ПРИДВОРНАТА ДАМА__
Не бих искала да имам това, което я мъчи отвътре, срещу всичко, което я радва отвън!

ЛЕКАРЯТ:
Добре, добре!...

__ПРИДВОРНАТА ДАМА__
Дай Боже да свърши добре, сър!

ЛЕКАРЯТ:
Тази болест надхвърля границите на моя опит. Но виждал съм някои, които са бродили насън, да умират все пак благочестиво в леглата си.

__ЛЕЙДИ МАКБЕТ__
Измий си ръцете! Облечи си халата! И стига си бледнял! Колко пъти ще ти казвам: Банко е в гроба и не може да излезе от него!

ЛЕКАРЯТ:
А, и това ли?

__ЛЕЙДИ МАКБЕТ__
Бързо в леглото! Хлопат на вратата! Хайде, хайде, дай ръка! Стореното — сторено! Не можем го върна. В леглото, в леглото!

Излиза.

ЛЕКАРЯТ:
Ще си легне ли?

__ПРИДВОРНАТА ДАМА__
Веднага.

ЛЕКАРЯТ:
Наоколо се носят зли мълви.
Такива неестествени разстройства
са плод на неестествени дела —
измъчваните умове разкриват
на глухите възглавки свойте тайни.
Тук нужен е не лекар, а духовник.
Прости ни, Боже! Бдете върху нея!
И дръжте я далеч от всяко нещо,
с което може да си навреди!
Умът ми в страх е, взорът ми смутен е,
ала каква догадка никне в мене,
не смея да изкажа. Лека нощ!

__ПРИДВОРНАТА ДАМА__
До утре, докторе!

Излизат.


Втора сцена

В полето край замъка Дънсинейн.
Влизат, с барабани и знамена, Ментит, Кейтнес, Ангъс, Ленокс и Войници.

__МЕНТИТ__
Не е далеч английската войска
начело с Малком, неговия чичо —
нетрепващия Сиуард, и Макдъф.
Мъстта гори във тях, защото имат
причини лични, чийто огнен зов
и мъртвите би вдигнал за разплата!

__АНГЪС__
По всяка вероятност ще ги срещнем
край Бърнамския лес. Натам отиват.

__КЕЙТНЕС__
А Доналбейн, дали и той е с брат си?

ЛЕНОКС:
Не е със него. Имам точен списък
на всички благородници. Сред тях са
синът на Сиуард и мнозина млади,
дошли, за да докажат в бой с врага,
че са мъже.

__МЕНТИТ__
Тиранът какво прави?

__КЕЙТНЕС__
Усилено подготвя за обсада
могъщия си Дънсинейн. Мълви се,
че бил обезумял, а според други —
по-малко мразещи го, — че горял
от бясна храброст. Но едно се знае:
че трудно своето разплуто дело
ще стегне със колана на властта.

__АНГЪС__
Сега той чувства скритите убийства
да лепнат по ръцете му! Сега
въстания ту тук — ту там му спомнят
прегазената клетва; и които
все още слушат го, го слушат само
от страх, а не от обич! Сега той
препъва се в широката си титла
като джудже, откраднало халата
на великан!

__МЕНТИТ__
И кой ще го упрекне,
че стряскал се, когато всичко в него
въстава срещу себе си!

__КЕЙТНЕС__
Така е,
но да вървим, за да предложим вярност,
комуто тя полага се. Да срещнем
лекарството за болния ни край
и до последна капка да се влеем
във неговата сила!

ЛЕНОКС:
И кръвта ни
добрия кралски цвят да съживи
и да удави вредните треви!
Напред към Бърнам!

Изличат.


Трета сцена

Зала в замъка Дънсинейн.
Влизат Макбет, Лекарят и Свита.

МАКБЕТ:
Не искам други вести! Нека бягат!
Додето Бърнамският лес не тръгне
към Дънсинейн, не ме е страх от нищо!
Какво е толкоз този мухльо Малком?
Или не го е майка му родила?
На мене духове, които знаят
човешките съдби, ми предвещаха:
"Не може никой, от жена роден,
да ти направи зло. Не се страхувай!"
Велможи подли, бягайте, дружете
със своите изнежени британци!
Не ще усетя никога пред тях
в ума съмнение, в сърцето страх!...
Влиза Слуга.
Да те направи дяволът на въглен,
страхливецо белосан! Откъде
взе този цвят на гъска?

СЛУГАТА:
Господарю...
там има... десет хиляди...

МАКБЕТ:
Гъсоци?

СЛУГАТА:
Войници, сър!

МАКБЕТ:
Набоцкай си страните,
да зачервиш уплахата си, пъзльо!
Какви войници, а, брашнен палячо?
На мен ли страх ще вдъхваш с туй лице
от ленено платно? Какви войници,
а, мутро с цвят на цвик?

СЛУГАТА:
Английски, сър!

МАКБЕТ:
Изчезвай!
Слугата излиза.
Ситон!... Нещо тук ме стяга,
когато гледам... Ситон!... Тази битка
ще ме издигне или ще ме свърши!
Живях достатъчно и моят друм
навлиза в сухата и жълта шума,
а всичко туй, което облекчава
нерадостната старост — обич, почит,
признателност, другарски кръг — туй всичко
ми е отказано. Наместо него
аз чувам клетви, тихи, но дълбоки,
и хладно раболепно шумолене
на устните, нетоплещо за мене,
което плахото сърце със радост
ми би отказало, но се бои...
Хей, Ситон!

Влиза Ситон.

__СИТОН__
Господарю?

МАКБЕТ:
Нещо ново?

__СИТОН__
Известията са напълно верни.

МАКБЕТ:
Ще водя бой, дордето ми накълцат
последните меса по тези кости!
Дай бронята ми!

__СИТОН__
Има време, сър.

МАКБЕТ:
Ще я надяна още отсега.
Кажи да пратят конници навън,
страната да кръстосват и да бесят,
когото заловят, че сее страх!
Дай бронята!... А твойта болна как е,
а, докторе?

ЛЕКАРЯТ:
По-малко болна, сър,
отколкото преследвана безспирно
от зли кошмари, пъдещи съня й.

МАКБЕТ:
Лекувай я от тях! Навярно знаеш
на болен разум да предписваш цяр,
от памет лоши мисли да изскубваш
и със целебна противоотрова
гръдта да облекчаваш от онуй,
което стяга я.

ЛЕКАРЯТ:
При тез недъзи
болникът трябва сам да си е лекар!

МАКБЕТ:
Тогава кучета да ти ядат
аптеката! Не искам цяр от теб!...
Я помогни ми да си я нахлузя!
Подайте жезъла ми!... Ситон, казах —
прати разезди!... Моите велможи
разбягаха се, докторе... По-бързо!...
Да можеш да изследваш пикочта
на таз страна и да й върнеш някак
загубеното здраве, аз на тебе
бих ръкопляскал тъй, че ековете
да се откликнат с плясък!... Не, махни я!...
Какъв рицин, какъв разслабващ ревен
ще облекчи страната ми от тези
английски гости? Чул ли си за тях?

ЛЕКАРЯТ:
Да, господарю. Чувствам близостта им
във вашата военна подготовка.

МАКБЕТ:
Махни я! Аз от смърт съм защитен!
Напълно безразлично е за мен
дали ще тръгна с броня, или без,
дорде не тръгне Бърнамският лес
към Дънсинейн!

ЛЕКАРЯТ:
От Дънсинейн пък аз,
да бих могъл, побягнал бих завчас!

Излизат.


Четвърта сцена

На полето близо до Бърнамския лес.
Влизат, с барабани и знамена, Малком, Сиуард, Макдъф, Младият Сиуард, Ментит, Кейтнес, Ангъс, Ленокс, Рос и Войници.

МАЛКОМ:
Приятели, не е далеч денят,
когато стаите, в които спим,
не ще таят опасност!

__МЕНТИТ__
Той настава!

__СИУАРД__
Кой лес е този?

__МЕНТИТ__
Бърнамският, сър.

МАЛКОМ:
Войници, всеки да отреже клон
и тръгне, скрит зад неговата шума!
Така врагът по-трудно ще узнае
кои и колко сме.

__ВОЙНИЦИ__
Разбрано, сър.

__СИУАРД__
Тиранинът е тъй самонадеян,
че, както съгледвачите ни казват,
спокойно чакал да го обсадим
във Дънсинейн.

МАЛКОМ:
Понеже няма избор.
При първа сгода малки и големи
го изоставят. Само по принуда
му служат някои, но и при тях
сърцата пък отсъстват.

МАКДЪФ:
Да оставим
успеха да реши дали е тъй,
а ний да вложим ревност и изкуство
във битката!

__СИУАРД__
Да, близък е часът,
когато сигурно ще се узнае
кое в ръка е и кое мечта е.
Догадките са израз на надежда,
а с бъдещето боят разпорежда.
Към него да вървим!

Излизат с походен марш.


Пета сцена

Зала в Замъка Дънсинейн.
Влизат, с барабани и знамена, Макбет, Ситон и Войници.

МАКБЕТ:
Развейте знамената по стените!
И нека викат: "Идат!" Дънсинейн
не се бои от ничия обсада!
Ще киснат вън, дорде изпукат всички
от глад и треска! Ако с тях не бяха
тез, дето трябваше да бъдат с мен,
ний щяхме да ги срещнем в дързък излаз,
брада срещу брада, и да ги върнем,
отдето са дошли!
Женски писък зад сцената.
Кой вика там?

__СИТОН__
Изглежда женски писък, господарю.

Излиза.

МАКБЕТ:
Забравил съм какво е страх. Не помня
дори вкуса му. А пък беше време,
когато крясъкът на нощна птица
ми смръзваше кръвта и като жива
косата ми настръхваше при всеки
по-страшен разказ. Вече съм преял
от страхотии. Ужасът — придружник
на всички мои кръвожадни мисли —
не ми въздейства вече.
Влиза отново Ситон.
Говори!
Какъв бе този писък?

__СИТОН__
Господарю,
кралицата е мъртва!

МАКБЕТ:
Могла би да умре и по-нататък;
бих имал време за такава вест...
Туй наше вечно "утре", "утре", "утре"
пълзи от ден на ден с крачета ситни,
дорде изгризе сетната частица
на срока ни. А всички наши "вчера"
са светели по пътя на глупци
към мухъла на гроба. Фу, угасвай,
свещице кратка! Тоз живот е само
една нещастна движеща се сянка,
актьор бездарен, който се явява,
измъчва и изпъчва своя час
на сцената и след това изчезва.
История, разказана от луд,
със много шум и бяс, в която няма
ни капка смисъл...
Влиза Вестител.
Е? Дошъл си тук
да упражниш езика си. Започвай!

ВЕСТИТЕЛЯТ:
Мой дълг е, господарю, да го кажа,
защото го видях, но как да почна,
като не знам...

МАКБЕТ:
Ще кажеш ли най-сетне?

ВЕСТИТЕЛЯТ:
Като стоях на пост, погледнах, сър,
към Бърнамския лес и изведнъж
той сякаш тръгна!

МАКБЕТ:
Лъжеш, долен раб!

ВЕСТИТЕЛЯТ:
Да ме срази гневът ви, ако лъжа!
Най-много на три мили!... Вие сам
ще видите как иде той насам!
Гора, а пък върви!

МАКБЕТ:
Ако ме мамиш,
на първия й клон ще виснеш жив,
дорде от глад изсъхнеш; ако не,
не ме е грижа няма ли ти с мене
да сториш същото! Ах, губя твърдост!
Съмнявам се във Сатаната, който
с двусмислици ни лъже, като казва
уж истини: "Макбет, не се страхувай,
додето Бърнамският лес не тръгне
към Дънсинейн!" И ето че е тръгнал
към Дънсинейн! Звънете за тревога!
На крак! На излаз! Ако този тук
не лъже със известието свое,
да бягам или чакам все едно е!
Започна слънцето да ми дотяга
и ако би могла, сега, веднага,
да рухне сградата на този свят,
аз бих се радвал!... Удряйте в набат!
Вий, ветре! Смей се, гибел! Идвай, смърт!
Макбет, във броня, ще те срещне твърд!

Излизат.


Шеста сцена

В полето пред замъка Дънсинейн.
С барабани и знамена влизат Малком, Сиуард, Макдъф и Войници.

МАЛКОМ:
Наблизо сме. Хвърлете на земята
закритията си от свежа шума
и покажете се каквито сте!
Достойни чичо, вий и братовчед ни,
високоблагородният ви син,
ще поведете първата редица,
а пък Макдъф и ний ще се нагърбим
с останалото според плана.

__СИУАРД__
Сбогом!
Врага ще срещнем, пък да ни разбие,
ако не знаем да го смажем ние!

МАКДЪФ:
Тръбачи, с пълен дъх надуйте първи
тръби — вестителки на смърт и кърви!

Излизат. Шум на битка.


Седма сцена

Другаде в полето.
Влиза Макбет.

МАКБЕТ:
За кол съм вързан. Няма де да бягам
и трябва като мечка да се браня
от тази песя глутница! Кой тук е
нераждан от жена? Единствен той
опасен е за мене!

Влиза Младият Сиуард.

__МЛАДИЯТ СИУАРД__
Кой си ти?

МАКБЕТ:
Ще побледнееш, щом го чуеш!

__МЛАДИЯТ СИУАРД__
Няма,
дори да имаш име по-страхотно
от Велзевула!

МАКБЕТ:
Казвам се Макбет!

__МЛАДИЯТ СИУАРД__
Да, адът няма титла по-омразна
за моя слух!

МАКБЕТ:
И по-ужасна също!

__МЛАДИЯТ СИУАРД__
Тук лъжеш, отвратителен тиранин!
И моят меч сега ще ти докаже,
че си лъжец!

Бият се. Младият Сиуард пада.

МАКБЕТ:
Жена те е родила!
Разсмива ме с безсилната си злоба
роденият от майчина утроба!

Излиза.
Шум на битка. Влиза Макдъф.

МАКДЪФ:
Натам ще е! Тиранино, яви се,
защото, ако друг те прати в ада,
жената и децата ми ще викат:
"Неотмъстени сме!" Далеч от мен
тез келти, заплатени да се бият!
Със тебе само, изверго Макбет,
или ще върна ненащърбен този
свой меч във ножницата!... Там ще бъде!
Голямото звънтене ми подсказва,
че който там се бие, е голям!
Фортуно, само дай ми го насам
и друго не ти искам!

Излиза. Шум на битка.
Влизат Малком и Сиуард.

__СИУАРД__
Милорд, елате! Крепостта отвори
без бой врати, а вражите войници
са във разгром. Шотландските велможи
се биха доблестно. След малко боят
ще бъде окончателно спечелен.

МАЛКОМ:
Да, повечето негови бойци
замахваха, за да не ни ударят.

__СИУАРД__
Тъй беше. Но да влезем в крепостта!

Излизат. Шум на битка.


Осма сцена

Другаде в полето.
Влиза Макбет.

МАКБЕТ:
Не ми допада ролята на тези
глупаци римски, дето се нанизват
на мечовете си. Дордето имам
насреща живи, раните по тях
ми по` харесват!

Влиза Макдъф.

МАКДЪФ:
Спри се, адско куче!

МАКБЕТ:
От всички тук единствен теб избягвах!
Махни се! На душата ми тежи
премного твоя кръв!

МАКДЪФ:
Аз нямам реч!
Мой глас е този меч, о, пес по-кървав,
отколкото със думи се изказва!

Сражават се. Шум на битка.

МАКБЕТ:
Хабиш напразно труд! Еднакво лесно
е да раниш невидимия въздух
и да накараш мен да лея кръв!
Размахвай меч над уязвими брони —
животът ми е пазен от вълшебство,
което никой, раждан от жена,
не може да надвие!

МАКДЪФ:
Щом е тъй,
на своето вълшебство не разчитай!
Тоз демон, на когото служиш, питай
да ти разкаже, че Макдъф е бил
не раждан, а от майчина утроба
изрязан преждевременно!

МАКБЕТ:
Проклет да е езикът ти, изрекъл
тез черни думи, от които в миг
омекна цялото ми мъжество!
И никой да не вярва на тез адски
словоиграчи, дето ни подмятат
двусмислици, така че хем не лъжат,
хем лъжат ни! Не влизам в бой със теб!

МАКДЪФ:
Предавай се тогава, страхопъзльо,
и остани за чудо на века!
Ще те затворим в клетка под върлина
с портрета ти и панаирски надпис:
"Тук може да се види жив тиран!"

МАКБЕТ:
Кой? Аз да се предам? Праха да ближа
под шпорите на Малком? Да търпя
тълпата да се гаври с мене? Не!
Макар и Бърнамският лес да тръгна
към Дънсинейн и да стоиш пред мен
ти, който от жена не си роден,
ела насам, Макдъф, на смъртен бой!
И срам, за който пръв извика: "Стой!"

Излизат, сражавайки се. Шум на битка. Отбой.
Тръбен звук. Влизат, с барабани и знамена, Малком, Сиуард, Рос, Благородници и Войници.

МАЛКОМ:
Дано отсъстващите да са живи!

__СИУАРД__
Ще има и убити. Но по тези,
които виждам тука, аз бих казал,
че евтино сме купили успеха.

МАЛКОМ:
Макдъф го няма. И сина ви също.

РОС:
Синът ви, сър, плати дълга си боен.
Живял бе сякаш, за да стане мъж,
и щом, удържайки напора вражи,
доказа го, загина с мъжка смърт!

__СИУАРД__
Убит синът ми?

РОС:
Тялото му беше
изнесено от бойното поле.
Не бива да скърбите съразмерно
на храбростта му, иначе скръбта ви
ще е без край!

__СИУАРД__
Отпред ли е ранен?

РОС:
Да, в челото.

__СИУАРД__
Тогава нека бъде
Господен воин! Ако имах сто
такива синове, за ни един
не бих поискал друга смърт. Това е.
Бог дал — Бог взел!

МАЛКОМ:
Синът ви заслужава
жалейка по-дълбока, бедни чичо,
и аз ще му я дам!

__СИУАРД__
Не, сър, не бива.
Умрял е храбро — туй е смърт щастлива.
Дано го Бог приеме на небето,
а моята утеха иде, ето!

Влиза Макдъф, носещ главата на Макбет.

МАКДЪФ:
Привет, кралю! Защото вече крал си!
Погледай сам проклетата глава
на узурпатора! Светът въздъхва
със облекчение и аз те виждам
монарх-брилянт, когото обкръжава
най-ценното от нашата държава!
То вече те възславя в мисълта си,
а подир миг и с думи звънкогласи
ще те възслави тука и навред:
"Шотландски повелителю, привет!"

Тръбен звук.

МАЛКОМ:
Ний няма да оставим дни да минат,
преди да наградим със кралска щедрост
проявите на преданост към нас.
Роднини, танове, от този ден
сте графове — сан, днес за пръв път даван
в Шотландия. Останалите мерки
във връзка със голямата промяна —
като възвръщането от чужбина
на нашите приятели, които
избягали са там, за да не паднат
в тиранските засади; а тъй също
и примерният съд над зверовете,
обслужвали убития касапин
и неговата дяволска кралица,
която, казват, си била отнела
сама живота пъклен — туй и всичко
останало, което надлежи
да се извърши, сторено ще бъде
от нас, когато, както и където
е редно и желано от небето.
Признателни към мало и голямо,
последно нещо искаме ви само:
да видим всички вас край своя трон,
когато бъдем увенчани в Скон!

ФИЛОН:
Не, лудостта на нашия началник
прелива мярата! Тоз поглед, с който
преди пламтеше като Марс във броня
пред бойните редици, днес покорно
се свежда и обслужва едно смугло
египетско челце! Това сърце,
което в грохота на грозни битки
му пръскаше нагръдника, сега е
ветрилце, мехче, чийто дъх разпалва
страстта на една циганка!...
Тръбен звук. Влизат Антоний и Клеопатра, следвани от Свита и Евнуси с ветрила.
Пристигат!
Понаблюдавай го! Ще видиш как
могъщият триножник, върху който
лежи Вселената, се е превърнал
във фарфалак на курва. Само гледай!

КЛЕОПАТРА:
А колко е — тогава — любовта ти?

АНТОНИЙ:
Щом има мяра, тя ще е беднячка!

КЛЕОПАТРА:
Но граница аз трябва да й сложа!

АНТОНИЙ:
Търси тогаз друг свод и друга твърд!

Влиза Придворен.

ПРИДВОРНИЯТ:
Велики господарю, вест от Рим!

АНТОНИЙ:
Досадно! Същината!

КЛЕОПАТРА:
Не, Антоний,
изслушай сам вестителите! Може
да е сърдита Фулвия или
да праща голобрадият ви Цезар
могъщата си заповед до теб:
"Това прави! Недей прави онуй!
Туй царство завладей! Онуй — недей!
Че иначе мисли му!"

АНТОНИЙ:
Скъпа моя!...

КЛЕОПАТРА:
Не "може" ами сигурно! Предчувствам,
нареждане е туй, с което Цезар
те връща в Рим. Изслушай го, Антоний,
и стягай се за път!... Къде е туй
писмо на Фулвия... прости, на Цезар...
във същност и на двамата, нали?
Викни вестителите! Ха, червиш се?
Таз кръв е знак, че си васал на Цезар
или че срам те е да чуем как
пискливата ти Фулвия те хока.
Това е вярно, както туй, че съм
царица на Египет!... Нека влязат!

АНТОНИЙ:
Във Тибъра да се размие Рим!
Да се събори арката обширна
на римската държава! Ти си мойто
пространство необятно! Всички царства
са кална глина, смрад на тор, която
еднакво храни хора и животни.
Прегръща я.
Човешкото величие е в туй,
щом вършим го ний с тебе, една двойка
така съзвучна, толкоз превъзходна,
че заповядвам цялата Вселена
под страх от наказание да каже:
"Да, несравними са!"

КЛЕОПАТРА:
Чудесен лъжльо!
Защо за Фулвия се е оженил,
ако не я е любил? Ще се правя
на глупава, а той ще си остане
Антоний...

АНТОНИЙ:
... Но пленен от Клеопатра!
О, скъпа моя, нека от любов
към любовта и нейните забави
в хапливи разговори не хабим
минутите си! Ни една от тях
не бива да увехне без наслада!
Каква желаеш тя да бъде днес?

КЛЕОПАТРА:
Изслушай вестите от Рим!

АНТОНИЙ:
Ах ти,
неотстъпчивко царствена! Но всичко —
плач, яд и смях — приляга ти! Във тебе
очарователен е всеки порив!
Не, теб единствена ще слушам аз,
вестителко на радостта! Таз нощ
сами из улиците двама с тебе
ще бродим, наблюдавайки живота
на простия народ. Ела, царице!
Ти снощи го поиска!...
Към Свитата.
Нито дума!

ДЕМЕТРИЙ:
Не мислех, че тъй малко тачи Цезар!

ФИЛОН:
Забрави ли се, често го напускат
онези качества, които правят
Антония Антоний.

ДЕМЕТРИЙ:
Съжалявам,
че потвърждава лошата мълва,
която носи се във Рим за него.
Дано го видя утре друг! Прощавай!

ХАРМИАНА:
Велики Алексас, свръхсладки Алексас, най-всякакви Алексас, най-най-свръхсъвършени Алексас, къде е гадателят, когото толкоз разхвали пред царицата? О, да знам кой ще е този, чиито рога ще окича с цветя!

АЛЕКСАС:
Гадателю!

ГАДАТЕЛЯТ:
На твоите услуги!

ХАРМИАНА:
Този ли е? Ти ли си, който знаел туй-онуй?

ГАДАТЕЛЯТ:
Във книгата на вечната Природа
успявам някой знак да разчета.

АЛЕКСАС:
Покажи му ръката си!

Влиза Енобарб, следван от Прислужник.

ЕНОБАРБ:
По-бързо плодовете и виното! Ще пием за здравето на Клеопатра!

ХАРМИАНА:
Дай ми добра съдба, добри човече!

ГАДАТЕЛЯТ:
Съдби не давам. Аз гадая само.

ХАРМИАНА:
Тогава погадай ми!

ГАДАТЕЛЯТ:
Чар имаш ти и ще прибавиш още.

ХАРМИАНА:
Иска да каже на тегло.

ИРА:
Не, че ще се мажеш повече, като остарееш.

ХАРМИАНА:
Далеч от мене бръчките!

АЛЕКСАС:
Не пречете на предсказанието! Тихо!

ХАРМИАНА:
С-с-ст!

ГАДАТЕЛЯТ:
Ще любиш много, ще те любят малко.

ХАРМИАНА:
Тогава по-добре да си сгрявам сърцето с вино.

АЛЕКСАС:
Стига, не го прекъсвай!

ХАРМИАНА:
Хайде, миличък! Искам едно голямо щастие! Да се омъжа в един и същи ден за трима царе и три пъти да овдовея! И да родя на петдесет години такова сладурче, че и Ирод Юдейски да му се поклони! И прочети ми тук да се омъжа за Октавий Цезар и да се изравня с господарката си!

ГАДАТЕЛЯТ:
Ще надживееш, на която служиш.

ХАРМИАНА:
О, чудесно! Предпочитам дългия живот дори пред другите дълги неща!

ГАДАТЕЛЯТ:
Съдбата ти до днеска е била
по-весела от таз, която иде!

ХАРМИАНА:
Значи децата ми няма да носят бащините си имена! Кажи ми: колко момчета и момичета ще имам?

ГАДАТЕЛЯТ:
Един милион, ако за всяко свое
желание би имала утроба!

ХАРМИАНА:
Махай се, глупако! Съдът те оправдава — не си никакъв магьосник!

АЛЕКСАС:
Мислиш, че само завивките ти са посветени в твоите желания.

ХАРМИАНА:
Не, ела! Познай сега на Ира!

АЛЕКСАС:
Всички искаме да узнаем съдбата си.

ЕНОБАРБ:
Моята — пък и на някои от вас — най-близка съдба е: пиян като дърво в леглото!

ИРА:
Ето ти една длан, която предвещава ако не друго, целомъдрен живот.

ХАРМИАНА:
Колкото разливането на Нил предвещава глад.

ИРА:
Мълчи, лудетино, ти ще ми пророкуваш!

ХАРМИАНА:
Защо? Кой не знае, че влажната ръчичка е знак за плодовитост!... Моля ти се, предскажи й една най-нищожна съдбица!

ГАДАТЕЛЯТ:
На двете ви съдбата е еднаква.

ИРА:
Каква, каква? Кажи ни я подробно!

ГАДАТЕЛЯТ:
Аз казах.

ИРА:
Нима няма да ми дадеш поне два пръста щастие повече от нея?

ХАРМИАНА:
Е, и да ти ги даде, къде ще си ги прибавиш?

ИРА:
Не на носа на мъжа си!

ХАРМИАНА:
Опазило ме небето от лоши мисли! Алексас, хайде! На него, на него! Всеблага Изидо, направи го да се ожени за куца и саката, умолявам те! И нека тя да умре и след нея му дай по-грозна и по-зла и изпращай му така все по-лоши и по-лоши, додето най-лошата изпрати него, стократен рогач, до гроба му със смях и танци! Добричка ми Изидо, откажи ми всичко друго, само това ми изпълни, богиньо милосърдна!

ИРА:
Владетелко небесна, чуй женските молитви! Защото както е жива мъка да гледаш хубав мъж, женен за хойкаща женичка, така е и черно страдание да видиш грозен негодник, ненакичен с рога! Миличка Изидо, бъди справедлива и му дай съдба, каквато заслужава!

ХАРМИАНА:
Дано те чуе!

АЛЕКСАС:
Гледай ги само! Готови са курви да станат, за да направят мен рогоносец, ако от тях зависеше!

ЕНОБАРБ:
Антоний иде! Тихо!

ХАРМИАНА:
Не е той!
Царицата е!

Влиза Клеопатра.

КЛЕОПАТРА:
Моят повелител
не е ли бил насам?

ЕНОБАРБ:
Не е, царице.

КЛЕОПАТРА:
Не сте го виждали?

ХАРМИАНА:
Не сме, госпожо.

КЛЕОПАТРА:
Бе весел, но внезапна римска мисъл
набърчи челото му... Енобарбе!

ЕНОБАРБ:
Госпожо?

КЛЕОПАТРА:
Потърси го незабавно
и доведи ми го!... Алексас где е?

АЛЕКСАС:
На вашите услуги... Той пристига!

Влиза Антоний, следван от Вестител и Свита.

КЛЕОПАТРА:
Не искам да го видя. Подир мен!

Излизат всички освен Антоний, Вестителя и Свитата.

ВЕСТИТЕЛЯТ:
Жена ти Фулвия започна първа.

АНТОНИЙ:
Война със брат ми Луций?

ВЕСТИТЕЛЯТ:
Да, със него.
Но те се помириха твърде скоро,
за да се справят с Цезар. Той обаче
в единствено сражение успя
да ги разбие и да ги прогони
извън Италия.

АНТОНИЙ:
По-мрачни вести?

ВЕСТИТЕЛЯТ:
От мрачни вести често се смрачава
над приносителя им.

АНТОНИЙ:
Щом ги слуша
глупец или страхливец. Говори!
За станало не плача. Този, който
ми казва правда, даже тя да крие
и смърт за мен, аз слушам го тъй, както
изслушва се ласкател.

ВЕСТИТЕЛЯТ:
Лабиен —
горчива вест! — с войската си от парти
нахлу във Азия отвъд Ефрат;
от Сирия до Йония премина
победното му знаме, докато...

АНТОНИЙ:
Защо замлъкна? "Докато Антоний..."

ВЕСТИТЕЛЯТ:
О, господарю мой!

АНТОНИЙ:
Недей смекчава,
което на устата е на всички!
Наричай Клеопатра, както в Рим
наричат я! Ругай ме със словата
на Фулвия! Осмивай мойте грешки
с таз пълна волност, със която само
правдивостта и злобата говорят.
Човекът буренясва, щом не го
продухват ветрове, а плодоноси
под лемежа на упреците. Тръгвай!

ВЕСТИТЕЛЯТ:
На вашите услуги, господарю!

Излиза.

АНТОНИЙ:
Да чуем вестите от Сикион!

ПЪРВИ ОТ СВИТАТА__
Вестителят от Сикион! Къде е?
ВТОРИ: ОТ СВИТАТА__
Очаква заповед.

АНТОНИЙ:
Да се яви!...
Аз тез египетски окови трябва
да ги разчупя, инак ще загина
в любовна лудост!

Влиза Втори вестител.
ВТОРИ: ВЕСТИТЕЛ__
Умря жена ти Фулвия!

АНТОНИЙ:
Къде?
ВТОРИ: ВЕСТИТЕЛ__
Във Сикион.

Подава му писмо.
Това ще ти разкаже
за болестта й и за всичко друго,
което те засяга.

АНТОНИЙ:
Напусни!
Вторият вестител излиза.
Отиде си един възвишен дух!
А исках го. Нерядко туй, което
с презрение отритнали сме, после
желаем го. Върти се колелото
и щастието днешно се превръща
във свойто опако. Смъртта направи
добра отново Фулвия. Ръката,
отблъснала я вчера тъй сурово,
към нея днес протяга се отново.
Не, трябва да се отърва от тази
царица-чародейка! Мойта леност
ще ми излюпи хиляди беди,
по-страшни от онез, които зная.
Хей, Енобарбе!

ЕНОБАРБ:
Слушам, господарю.

АНТОНИЙ:
Ще трябва да заминем незабавно!

ЕНОБАРБ:
Това значи да убием всичките си жени. Знаем си ги как примират, като ги притиснем грубичко. Речем ли да ги напуснем — смъртта не им мърда.

АНТОНИЙ:
Аз трябва да замина.

ЕНОБАРБ:
Ако е толкоз необходимо да ги свършим — добре! Все пак не бива да ги жертваме за нищо, макар че не трябва и да ги смятаме за нещо, когато имаме важна причина на другото блюдо. Клеопатра, ако дочуе само, ще умре на място. Виждал съм я двайсет пъти да умира по много по-дребен повод. Скелетът с косата трябва да си го бива за оная работа, щом тя показва такава готовност да мре.

АНТОНИЙ:
По хитрините си тя няма равна!

ЕНОБАРБ:
Тук се лъжеш, господарю! Страстите й са само от най-тънките съставки на чистата любов. За нейните сълзи и въздишки не стигат думи като "дъжд" и "вятър" — това са порои и бури, каквито не са описани в годишниците! Те не могат да бъдат хитрост. Иначе би значело, че тя заповядва на стихиите не по-зле от Юпитер!

АНТОНИЙ:
Да не бях я виждал!

ЕНОБАРБ:
Тогава, господарю, щеше да си пропуснал едно чудесно произведение на природата, без чието очарование цялото ти пътешествие щеше да загуби цената си.

АНТОНИЙ:
Фулвия е умряла.

ЕНОБАРБ:
Какво?

АНТОНИЙ:
Фулвия е умряла.

ЕНОБАРБ:
Фулвия?...

АНТОНИЙ:
... е умряла.

ЕНОБАРБ:
Тогава, господарю, принасяй благодарствена жертва на боговете! Знае се, че те кроят и прекрояват света, както си искат; тъй че, когато им бъде угодно да вземат жената на някого, той може да се утешава с това, че щом старата дреха се е износила, има майстори, които ще му я прекроят наново. Ако нямаше на тоя свят други жени освен Фулвия, би имал защо да плачеш, но твоята скръб е увенчана с утеха: вехтата пола ще ти роди нова фустичка, а само в главите на лука могат да се намерят сълзи за оросяване на такава загуба.

АНТОНИЙ:
Тез работи, които тя заплете
в Италия, налагат да съм там!

ЕНОБАРБ:
А тез работи, които ти заплете в Египет, налагат да си тук. Особено работата на Клеопатра, която съвсем не може без твоето присъствие.

АНТОНИЙ:
Достатъчно с войнишките шеги!
Оповести на всички командири
решението ни! На Клеопатра
аз сам ще обясня какво налага
туй спешно тръгване и ще й взема
съгласието, щом узнае, че
освен смъртта на Фулвия ни тласкат
и други основания: мнозина
привърженици наши в Рим ни пишат
да се завърнем бързо. Секст Помпей,
въстанал срещу Цезар, е безспорен
владетел над моретата. Народът —
чиято променлива обич пламва
със закъснение, прехвърля всички
заслуги на Великия Помпей
върху сина му, който с мощ и име
и двойно повече със дух и дързост,
израства като първи пълководец,
така че, ако тъй върви, заплашва
строежа на света. Неща се готвят,
които като конски косъм вече
се гърчат във водата, ала нямат
все още змийско зъбче. Съобщи
на тез, които трябва да се стягат
за незабавно тръгване!

ЕНОБАРБ:
Разбрано!

КЛЕОПАТРА:
Къде е той?

ХАРМИАНА:
Не зная, господарко.

КЛЕОПАТРА:
Виж де е, със кого е, какво прави!
Не съм те пращала. Ако е тъжен,
кажи: танцува; ако пък е весел,
кажи: не е добре. И бързо тук!

ХАРМИАНА:
Аз мисля, господарко, че ако
обичаш го наистина, не тъй
ще го накараш да ти отговори
със същото.

КЛЕОПАТРА:
Защо? Какво да правя?

ХАРМИАНА:
Угаждай му, не го стеснявай в нищо!

КЛЕОПАТРА:
Глупачка! Точно тъй ще го загубя!

ХАРМИАНА:
Не пренасилвай пръчката: със време,
което плаши ни, ни става бреме!...
Влиза Антоний.
Той иде!

КЛЕОПАТРА:
Аз съм вкисната и болна.

АНТОНИЙ:
Скърбя, че трябва да те изненадам
с внезапна вест...

КЛЕОПАТРА:
Припадам, Хармиано!
Подай ръка и изведи ме! О,
това ще свърши скоро! Мойта крехкост
не ще изтрае дълго!

АНТОНИЙ:
Чуй, царице...

КЛЕОПАТРА:
Не ме докосвай!

АНТОНИЙ:
Но какво ти има?

КЛЕОПАТРА:
Чета добрите вести в твоя поглед.
Законната навярно те зове?
Не трябваше изобщо да те пуска!
Върви! Не ща да мисли, че те спирам!
Аз нямам власт над тебе! Ти си неин!

АНТОНИЙ:
Небето вижда!...

КЛЕОПАТРА:
Никога царица
не е била излъгвана тъй грозно!
Но аз отрано виждах семената
на твоята измама!

АНТОНИЙ:
Клеопатра!...

КЛЕОПАТРА:
Как бих могла — макар и да тресеше
със обещания престола Зевсов —
да вярвам в тебе, който бе неверен
към Фулвия? Безумство е да хлътваш
по мъжки клетви, стъпквани, преди
да са били изречени!

АНТОНИЙ:
Царице!...

КЛЕОПАТРА:
Не, моля ти се, не търси предлози
за тръгването си. Кажи ми "сбогом"
и дай ми гръб! За речи беше време,
когато молеше ме да останеш,
ала тогаз не ставаше и дума
за тръгване! Тогава вечността
бе в мойте устни, висшето блаженство
във изгъва на веждите ми; всичко
във мене беше част от небесата!
То и сега е част от тях или
най-първият боец в света е бил
най-пръв лъжец!

АНТОНИЙ:
Царице, аз те моля!...

КЛЕОПАТРА:
Да имах твоите мишци, би почувствал
сърцето на Египет!

АНТОНИЙ:
Чуй, царице:
железният закон на времената
налага да сме другаде за кратко,
но моето сърце остава тук
при теб една! Италия блести
от мечове на братя. Секст Помпей
заплашва морските врати на Рим
и равновесието между двете
враждебни сили ражда във града
враждебни партии. Сдобил се с мощ,
доскоро мразеният се сдобива
и със любов; Помпей, изгнаник вчера,
богат с влиянието на баща си,
пролазва във сърцата на онез,
които се усещат ощетени
във нещо от властта. А те са много
и дългият покой жадува вече
да изцери застойната си болест
чрез кръвопускане. А мене лично
зове ме — нещо важно и за теб —
смъртта на Фулвия.

КЛЕОПАТРА:
Макар че възрастта ми не успява
да ме спаси от лудории, тя
ме пази от наивности. Нима
жена ти е способна да умре?

АНТОНИЙ:
Умряла е, царице! Туй писмо
описва всичките неразбории,
забъркани от нея, и накрая
едничкото добро: кога и где
умряла е.

КЛЕОПАТРА:
Това сте вий, мъжете!
Къде са стъкленичките, които
би трябвало да си напълнил с плач?
В смъртта на Фулвия аз виждам, виждам
как някой ден и мойта ще посрещнеш!

АНТОНИЙ:
Не ме гълчи, а замислите чуй,
с които заминавам! Ти реши
дали да ги изпълня! Клетва давам
във слънцето, пораждащо живота
от тинята на Нил, аз воин твой съм,
готов да сторя онова, което
ти кажеш...

КЛЕОПАТРА:
Разкопчай ме, Хармиано!
Не, няма нужда! Мина. Болестта ми
расте и спада като любовта
у този мъж!

АНТОНИЙ:
Недей така, царице!
Сама ти знаеш колко той е искрен
във любовта!

КЛЕОПАТРА:
По Фулвия личи!
Защо се бавиш? Извърни лице
и поплачи за нея, а след туй
прости се с мене и кажи: "Тез сълзи
по теб проливам!" Хайде, разиграй
една фалшива сценка под наслов
"мъчителна раздяла"!

АНТОНИЙ:
Стига толкоз!
Не хвърляй жар в кръвта ми!

КЛЕОПАТРА:
Не е лошо!
Но би могъл...

АНТОНИЙ:
Кълна се в този меч!

КЛЕОПАТРА:
"... и в този щит!"... Напредваш. И все пак
ти липсва нещо... Гледай, Хармиано,
как майсторски гневи се тоз потомък
на Херкулес!

АНТОНИЙ:
Оставям ви, госпожо!

КЛЕОПАТРА:
Любезни господарю, една дума!
Разделяме се... не, не беше туй!...
Обичахме се... не, и туй не беше!
Туй ти добре го знаеш... Исках нещо
да кажа, но какво? О, мойта памет —
досущ като Антоний — ме оставя
и аз забравих всичко!

АНТОНИЙ:
О, царице,
ако не беше също и царица
на лекомислието, аз бих казал,
че си едно със него!

КЛЕОПАТРА:
Не е лесно
да бъдеш лекомислена, когато
са тежки мислите ти! Но прости ми,
защото, ако нравът ми ти пречи,
за мене той е смърт! Честта зове те,
към нея тръгвай, затули слуха си
за мойто непожалено безумство!
Небето да е с теб! На твоя меч
победата да кацне с клон от лавър,
а лесният успех цветя да стеле
в нозете ти!

АНТОНИЙ:
Аз тръгвам. Изпрати ме!
Така сме станали едно ний двама,
че аз, макар на север, ще съм тук,
а ти ще си при мен, макар на юг!
На път!

Рим. В дома на Цезар.
Влизат Цезар, четящ писмо, Лепид и Свита.

ЦЕЗАР:
Сега, Лепиде, ще се увериш,
че не от злост вродена Цезар храни
съмнения във своя стар събрат.
Писмата от Александрия казват,
че пиел, ловял риба и хабял
светилници за нощни пиршества.
Бил станал — казват — не по-малко женствен
от Клеопатра, тя пък — не по-малко
мъжествена от него. С труд изслушал
посланиците ни и не обелил
и зъб дори, че с нас дели властта си.
Ще видиш в него каталог на всички
човешки недостатъци!

ЛЕПИД:
Аз мисля,
че всички недостатъци в света
не могат заличи доброто в него.
Пороците му са — като звездите —
по-явни в мрак; по-скоро наследен,
отколкото добити, и по-скоро
упорстващи, отколкото желани.

ЦЕЗАР:
Премного му прощаваш. Да приемем,
че няма нищо лошо в туй да мачка
постелята на Птолемей, да плаща
с царства за духовитости, да вдига
наздравици в компания на роби,
пиян-залян по пладне да се люшка
насред града, в юмручен бой да влиза
със низка сган, миришеща на пот;
да кажем, че туй всичко му подхожда
(макар че рядко хора оцеляват
със чисто име при такъв живот),
но леките постъпки на Антоний
тежат на нас. Във друго, празно време
да си заплаща сластния характер
с изгнил гръбнак; но той прахосва дни,
когато общите ни интереси
зоват го със тревожен барабан —
за туй си заслужава да го смъмрим
като хлапе, което пренебрегва
поуките и тича по забави
срещу добрия разум!

ЛЕПИД:
Нови вести!

ВЕСТИТЕЛЯТ:
Изпълнена е волята ти, Цезар:
през час ще имаш новини за всичко
извън Италия. Помпей владее
моретата и явно е обичан
от тез, които само страх е свързвал
със Цезар. Недоволните се стичат
към пристаните и навред за него
говори се, че бил онеправдан.

ЦЕЗАР:
Така и трябваше да предполагам:
откак държава има, е известно,
че всеки властвуващ е бил желан,
додето идел е на власт, и всеки,
свален от власт, е бивал пак обикван,
макар и с нищо не заслужил обич.
Народът, като късче тръст в морето
напред-назад блуждае, раболепен
към прилив и към отлив, докато
разложи се от плакнене!

ВЕСТИТЕЛЯТ:
И още:
разбойниците Менекрат и Менас,
безспорни властелини над морето,
го порят с килове неизброими
от всеки вид и яростно нападат
Италия. При мисълта за тях
брегът бледнее, а румянец гневен
залива бузите на младежта.
Не може лодка нос да подаде
и да не бъде хваната, защото
Помпеевото име поразява
по-силно от войските му!

ЦЕЗАР:
Антоний,
прекъсвай блудните си пиршества!
При Мутина, когато бе подгонен
от Хирций и от Панса, макар те
самите да загинаха във боя,
гладът те погна по петите — помниш?
но ти (макар израснал във излишък)
го изтърпя достойно, както даже
дивак не би могъл. Тогава ти
пи лигав жабуняк и конска пикоч,
които даже звярът би повърнал;
небцето ти тогава не презря
плода горчив на дивите трънаци;
като елен, когато снеговете
покрият пасбищата, гриза ти
кората на дърветата и, казват,
че в Алпите си ял животни гнъсни,
от чийто вид призлявало на други;
и всичко туй — сега е срам за тебе
да ти го казвам! — не направи твойте
страни да хлътнат!

ЛЕПИД:
Жалко за човека!

ЦЕЗАР:
Дано срамът го върне скоро в Рим!
А ние трябва да подтегнем вече
войските си. Съвет военен — утре!
Бавежът ни е в полза на Помпей.

ЛЕПИД:
До утре, Цезар, аз ще разбера
със колко кораби и легиони
ще мога да участвам във войната.

ЦЕЗАР:
И аз ще сторя същото. Прощавай!

ЛЕПИД:
Прощавай и споделяй, ще те моля,
със брат си вестите, които стигат
до теб отвън!

ЦЕЗАР:
Не се съмнявай, драги.
Това е дълг за мен!

КЛЕОПАТРА:
Ей, Хармиано!

ХАРМИАНА:
Господарко?

КЛЕОПАТРА:
Дай ми
да пия мандрагора!

ХАРМИАНА:
Но защо?

КЛЕОПАТРА:
За да проспя тоз празен промеждутък
от време без Антоний.

ХАРМИАНА:
Не мисли
за него толкоз много, господарко!

КЛЕОПАТРА:
О, той ме е оставил!

ХАРМИАНА:
Не, госпожо,
заклевам ти се!

КЛЕОПАТРА:
Мардиан, ела!

МАРДИАН:
Какво желае нашата царица?

КЛЕОПАТРА:
Не песните ти! Не желая нищо,
което би могъл един евнух
да ми даде. Блазе ти, че понеже
безполов си, най-жарките ти мисли
не бягат към чужбина! Я кажи ми:
ти можеш ли да любиш?

МАРДИАН:
Да, госпожо.

КЛЕОПАТРА:
Наистина?

МАРДИАН:
Наистина не мога.
Защото неспособен съм за нещо
нецеломъдрено. Но страсти имам
и често мисля си за туй, което
Марс вършил е с Венера.

КЛЕОПАТРА:
Хармиано,
как мислиш ти, къде ли е сега?
Дали стои, или върви, или
е седнал? Или може би на кон е?
Блазе на коня, който носи толкоз
богат товар! Щастливец-кон, гордей се,
че язди те тоз нов полу-Атлант,
ръка и шлем на цялата земя!
Сега навярно заповеди дава
или си шепне сам: "Къде си, мое
египетско змийче?" (защото тъй
нарича ме). Но аз сама си вливам
най-сладката отрова! О, помни ме,
макар да съм нащипана до черно
от влюбения Феб и вече с бръчки
от времето!... Широколоби Юлий,
когато тъпчеше със крак земята,
ти в мен намери мръвка за монарси;
а и Помпей, преди да дойдеш ти,
не снемаше очи от моя образ
и искаше да хвърли в него котва
и да издъхне тъй!

АЛЕКСАС:
Привет на теб,
царице на Египет!

КЛЕОПАТРА:
Как различен
си ти от Марк Антоний, ала той
със своя еликсир те е превърнал
във злато! Как е славният Антоний?

АЛЕКСАС:
Последното, което той направи,
бе — след като обсипа със целувки
тоз едър бисер — да излъхне думи,
които са в сърцето ми!

КЛЕОПАТРА:
Веднага
измъквай ги и дай ги на слуха ми!

АЛЕКСАС:
"Приятелю — той рече ми, — кажи й,
че любещият римлянин изпраща
за дивната царица на Египет
това съкровище на бедна мида,
но после ще прибави сто царства
в нозете й! Цял Изток — тъй кажи й —
ще бъде неин!" Кимна ми и яхна
спокойно бойния си кон, чието
високо цвилене не ме остави
да му изкажа свойта благодарност.

КЛЕОПАТРА:
Как беше? Тъжен? Весел?

АЛЕКСАС:
Като ден
в междинните годишни времена:
не тъжен и не весел.

КЛЕОПАТРА:
О, какво
душевно равновесие! Но друг
не би могъл да бъде! Виж го само!
Не, виж го само, скъпа Хармиано:
не е бил тъжен — за да не посърнат
онез, които се менят по него;
но не и весел — за да им покаже,
че с мисълта си е в Египет, тук,
при свойто щастие! О, дивна смес,
какъвто и да бъдеш — весел, тъжен, —
на теб и крайностите ти прилягат
като на никой друг!... Не си ли срещнал
по пътя писмоносците ми?

АЛЕКСАС:
Срещнах
най-малко двадесет. Защо ги пращаш
така начесто?

КЛЕОПАТРА:
Да умрат бедняци
родените в деня, във който аз
ще съм оставила без вест Антоний!
Хартия и мастило, Хармиано!...
Добре завърнал се, Алексас!... Казвай,
нима обичала съм толкоз Цезар?

ХАРМИАНА:
О, дивният ни Цезар!

КЛЕОПАТРА:
Повтори го,
дано хвалбата ти да те задави!
Кажи веднага: "Дивният Антоний!"

ХАРМИАНА:
Безупречният Цезар!

КЛЕОПАТРА:
О, Изидо,
заклевам ти се, ще строша зъбите
на тази тук, ако сравни със Цезар
най-първия сред първите!

ХАРМИАНА:
Царице,
аз пея само прежния ти припев!

КЛЕОПАТРА:
Тогава съм била сукалче още,
студенокръвна и зелена, щом
могла съм тъй да казвам! Бягай бързо!
Мастило и хартия! Всеки ден
ще пращам писмоносци, докато
обезлюдя страната си!

ПОМПЕЙ:
Ако всевишните са справедливи,
те трябва да помогнат на тоз, който
е с правдата!

МЕНЕКРАТ:
Не бой се — те забавят,
но не забравят, доблестни Помпей!

ПОМПЕЙ:
Додето им се молим, туй, което
очакваме, повяхва!

МЕНЕКРАТ:
Често ние
ги молим против себе си и те
отказват ни от добрина към нас.
Така че, губейки в молитви, всъщност
излизаме с печалба.

ПОМПЕЙ:
Ще успея!
Народът е със мен, морето — мое,
мощта ми, като младата луна
нараства и надежда-ясновидка
предрича ми, че скоро тя ще стигне
до пълна власт. Антоний във Египет
не ще напусне пиршества и спални
за други битки. Цезар трупа злато,
отблъсквайки сърца. Лепид ласкае
и двамата и те му се отплашат
с ласкателства, но нито той им вярва,
ни те го бръснат.

МЕНАС:
Цезар и Лепид
с големи сили идели насам.

ПОМПЕЙ:
Измислици! Отде го чу?

МЕНАС:
От Силвий.

ПОМПЕЙ:
Сънувал е! Те чакат в Рим Антоний.
Дано с любовните си чародейства,
о, сластна Клеопатро, съживиш
немладите си устни! В тънка мрежа
от страст, вълшебства, хубост омотай
развратника; ума му замъгли
във празненства; глада му дръж изострен
с епикурейски ястия, така че
пресищането да приспи дълга му
във летаргичен сън!...
Влиза Варий.
Разказвай, Варий!

ВАРИЙ:
Узнах, че в Рим очакват всеки миг
Антоний от Египет. Тъй отдавна
е тръгнал, че би трябвало от дни
да е пристигнал вече.

ПОМПЕЙ:
По-охотно
бих дал ухо на друга вест. Не вярвах,
че за такава мъничка война
ще сложи шлема си. Като войник
той струва двойно другите двамина,
но ний растем във своите очи
с това, че сме успели да отскубнем
от фустата на нилската вдовица
един тъй жаден блудник!

МЕНАС:
Аз не вярвам
в съюза между Цезар и Антоний.
Жената на Антоний стори доста
вреди на Цезар; брат му би се с него,
макар Антоний според мен да няма
пръст в тази работа.

ПОМПЕЙ:
Не зная, Менас,
дали враждите малки ще отстъпят
пред по-големите. Ако не бяхме
излезли ние срещу всички тях,
те непременно щяха да се счепкат,
защото имат поводи обилни
за свади помежду си; ала може
страхът от нас да ги обедини,
замазвайки различия и дрязги...
Да бъде, както горе са решили,
а ний, тук долу, да напрегнем сили!
Последвайте ме!

Излизат.


Втора сцена

Рим. В дома на Лепид.
Влизат Енобарб и Лепид.

ЛЕПИД:
Добро ще сториш, драги Енобарбе,
ако измолиш от Антоний малко
миролюбивост...

ЕНОБАРБ:
Аз ще му измоля
да пази името си! Ако Цезар
го разядоса, нека вдигне чело
и му отвърне гръмко като Марс!
Кълна се в Юпитер, да беше моя
брадата на Антоний, аз не бих я
подстригвал днеска!

ЛЕПИД:
Времето не е
за лични дрязги.

ЕНОБАРБ:
Всяко време служи
за туй, което се роди във него!

ЛЕПИД:
Но дребното пред едрото отстъпва.

ЕНОБАРБ:
Когато дребното не е по-важно!

ЛЕПИД:
Възбуден си. Не духай във жарта!...
Антоний се задава!

Влиза Антоний в разговор с Вентидий.

ЕНОБАРБ:
Цезар също!

АНТОНИЙ:
Постигнем ли съгласие, веднага
към Партия! Вентидий...

ЦЕЗАР:
... Аз не знам.
Агрипа, обясни на Меценат...

ЛЕПИД:
Добри приятели, големи цели
сплотиха ни; не бива дреболии
да ни разцепват! Нека търпеливо
се чуем един друг! Тоз, който вика
във препирни за нищо, умъртвява,
церейки раната. Затуй ви моля:
докосвайте най-болните места
с най-меки думи! Да не усложним
с обиди спора!

АНТОНИЙ:
Правилен съвет!
И пред сражение да бяхме, пак
го бих последвал!

Прегръща Цезар. Тръбен звук.

ЦЕЗАР:
Добре дошъл във Рим!

АНТОНИЙ:
Добре заварил!

ЦЕЗАР:
Седни!

АНТОНИЙ:
Не, не, ти първи!

ЦЕЗАР:
Както искаш

Сядат.

АНТОНИЙ:
Узнах, че си се сърдил за неща
не лоши или лоши, но които
не те засягат.

ЦЕЗАР:
Щях да бъда смешен,
ако за нищо или дребно нещо
се бях ядосвал, при това на теб;
дваж смешен — ако бях те споменавал,
когато твоите действия не са ме
засягали отблизо.

АНТОНИЙ:
А с какво те
засягаше, че съм стоял в Египет?

ЦЕЗАР:
Със нищо, както с нищо теб в Египет
не трябваше да те засяга мойто
стоене в Рим! Но ако ти оттам
кроил си нещо против мене, твоят
престой в Египет би могъл да бъде
и мой въпрос.

АНТОНИЙ:
Какво "кроил"? Да чуем!

ЦЕЗАР:
Отговори си сам, като си спомниш,
че бях принуден да воювам тук
с жена ти и със брат ти. Ти стоеше
зад техните претенции! "Антоний"
бе бойният им вик!

АНТОНИЙ:
Не, тук се лъжеш!
Воювайки със тебе, моят брат
не е използвал името ми. Знам го
от хора честни, били се за теб.
И нещо повече: не е ли ясно,
че той, нападайки те, е засегнал
и мойта власт и е воювал значи
и срещу мен, понеже ние с тебе
сме свързани в едно от общи цели?
Но по това ти писах. Ако искаш
да скърпиш повод за кавга, недей
започва с тоз — могъл би да намериш
по-убедителни!

ЦЕЗАР:
Ти търсиш кръпки
във мойте доводи, но всъщност сам си
кърпач на оправдания!

АНТОНИЙ:
Не, не!
Уверен съм, че ти — признай — не можеш
да отречеш необоримостта
на мисъл като таз, че аз — твой брат
във делото, против което той
опълчи се — не бих могъл да гледам
с добро око войната му, във същност
насочена и срещу моя мир.
А колкото до Фулвия, дано
жена да случиш с нейния характер —
едната трета на света ще можеш
да управляваш, ала нея — не!

ЕНОБАРБ:
Ех, да бяха всички жени такива, че да воюваме с тях и денем, и нощем!

АНТОНИЙ:
Каквато е неукротима, тя —
в това съм убеден — ти е създала
със свойта избухливост, нелишена
при туй от женска хитрост, много грижи;
но ще признаеш, че не бих могъл
да ти помогна с нищо.

ЦЕЗАР:
Аз ти писах,
но ти, пирувайки в Александрия,
си мушнал в джоб писмото и прогонил
носителя му с присмех.

АНТОНИЙ:
Той се втурна
при мене без покана. Току-що
бях дал на трима източни царе
гощавки и се чувствах не какъвто
бях сутринта. На следващия ден
му обясних туй всичко — нещо, равно
на извинение. Ако ще спорим,
недей намесва дребни писмоносци
във спора ни!

ЦЕЗАР:
Ти стъпка свойта клетва,
а мен в подобен грях не ще посмееш
да обвиниш!...

ЛЕПИД:
Спри, Цезар!

АНТОНИЙ:
Не, Лепиде,
не го прекъсвай! Липсата на чест,
която той вменява ми във грях
е главното за мен, ако е тъй!...
"Ти стъпка свойта клетва..." После, Цезар?

ЦЕЗАР:
... да ми изпратиш помощ и войски,
когато ми потрябват. Две неща,
които ти отказа ми!

АНТОНИЙ:
По-скоро,
които аз пропуснах да ти пратя,
и то защото бях със ум, разсеян
от пиршества; и за това пред теб
най-искрено се кая, като знам,
че моето величие не страда
от тази искреност и даже тъкмо
чрез нея се доказва. Не отричам,
че с цел да ме изтръгне от Египет,
жена ми Фулвия води войни
със тебе, и — невинен причинител —
ти искам извинение за тях,
доколкото честта ми позволява
в подобен случай.

ЛЕПИД:
Благородни думи!

МЕЦЕНАТ:
Недейте се увлича в стари дрязги!
Ще ги забравите напълно, щом
си спомните как времето зове ни
към сговор!

ЛЕПИД:
Мъдри думи, Меценате!

ЕНОБАРБ:
Или дайте си един на друг приятелствата в заем, пък после, като не остане и помен от Помпей, може да си ги върнете обратно и да се карате на воля, щом си нямате друга работа!

АНТОНИЙ:
Ти гледай си войната и мълчи!

ЕНОБАРБ:
Бях забравил, че истината трябва да си затваря устата!

АНТОНИЙ:
Досаждаш, казах. Стига си говорил!

ЕНОБАРБ:
От днес натам "ваш истукан"!

ЦЕЗАР:
Което казва той, е справедливо,
макар и грубо казано. Не вярвам
във дълга дружба на двамина, толкоз
различни като нас; но ако знаех,
че има нейде обръч да ни стегне
един към друг, земята бих пребродил
да го намеря!

АГРИПА:
Цезар, позволи ми!...

ЦЕЗАР:
Кажи, Агрипа!

АГРИПА:
Хубостта на твойта
сестра Октавия е всеизвестна,
а Марк Антоний е сега вдовец...

ЦЕЗАР:
Мълчи, Агрипа! Ако Клеопатра
те чуеше, заслужено би бил
упрекнат в дързост!

АНТОНИЙ:
Аз не съм венчан.
Не го прекъсвай, Цезар!

АГРИПА:
За да живеете във трайна дружба
и свържете сърца във братски възел,
Антоний нека вземе за съпруга
оназ, чиято дивна красота
не бива да получи мъж по-лош
от най-прекрасния на този свят:
Октавия, чиито редки дарби
не се описват с думи! Този брак
ще изпари безследно всички ваши
съмнения, пораждани от страх,
и страхове, засеяни с опасност.
Във злото, взимано на вяра днес,
тогаз, и да е вярно, вий пак няма
да вярвате; и нейната любов
към брат и към съпруг ще се превърне
в любов помежду двама ви, а сетне —
в любов към вас отвред! Простете туй,
което казвам ви, защото то е
не хрумване, а мисъл, от дълга ми
преживяна отдавна!

АНТОНИЙ:
Дали Цезар
ще каже нещо?

ЦЕЗАР:
Не преди да чуе
какви са чувствата, с които среща
тез думи Марк Антоний.

АНТОНИЙ:
С каква власт
да действува облечен е Агрипа,
ако река: "Съгласен съм"?

ЦЕЗАР:
С властта ми
на Цезар и на брат.

АНТОНИЙ:
Нима могъл бих
дори насън прегради да поставям
пред тъй прекрасно средство за такава
висока цел? Десницата ти, Цезар!
От днеска братска обич да владее
сърцата ни, насочени към общи
велики замисли!

ЦЕЗАР:
Вземи я! Нивга
не е обичал брат сестра тъй, както
обичам аз Октавия, а ето
дарявам ти я! Нека тя споява
царствата и сърцата ни, та нивга
да не настъпва хладина отново
помежду тях!

ЛЕПИД:
Хвала на боговете!

АНТОНИЙ:
Не предполагах, че ще вадя меч
срещу Помпей, защото неотдавна
услуга ми направи той голяма
и неочаквана. Аз трябва първо
да му благодаря, за да не кажат,
че имам лоша памет, и след туй
ще тръгна против него.

ЛЕПИД:
Няма време!
Ако не го подирим ний, той сам
ще ни намери!

АНТОНИЙ:
Где е разположен?

ЦЕЗАР:
В полето край Мизенум.

АНТОНИЙ:
С каква войска на суша?

ЦЕЗАР:
Голяма и растяща. А в морето
е пълен господар.

АНТОНИЙ:
Да, тъй говорят.
По-рано ако бяхме се разбрали...
Все пак, преди да облечем доспехи,
да свършим онова, което беше
решено току-що.

ЦЕЗАР:
С голяма радост!
Ела веднага да те запозная
с Октавия!

АНТОНИЙ:
Лепиде, и ти също
ще дойдеш с нас, нали?

ЛЕПИД:
И тежка болест
не би ме спряла, доблестни Антоний!

Тръбен звук. Излизат всички освен Енобарб, Агрипа и Меценат.

МЕЦЕНАТ:
Добре дошъл от Египет, Енобарбе!

ЕНОБАРБ:
Достойни Меценате, първи помощнико на Цезар! Почтени приятелю Агрипа!

АГРИПА:
Драги Енобарбе!

МЕЦЕНАТ:
Има защо да се радваме, че работите се развиха благополучно. Но вие славно сте си прекарали в Египет, а?

ЕНОБАРБ:
И още как! Денем хъркахме, нощем къркахме, докато объркахме кое е нощ, кое — ден!

МЕЦЕНАТ:
Осем печени глигана на закуска за дванайсет души — вярно ли е?

ЕНОБАРБ:
Това е като муха пред слон в сравнение с други чудовищни гощавки, които наистина си заслужават да бъдат описани!

МЕЦЕНАТ:
Ако е вярно това, което се говори, тя е невероятна прелъстителка.

ЕНОБАРБ:
Още на първата среща с Марк Антоний му сгреба сърцето. Това беше на реката Кидн.

АГРИПА:
Да, там била прекрасна или моят осведомител съчинява.

ЕНОБАРБ:
Ще ви разкажа всичко. Още виждам
как ладията й гореше ярко
като престол от пламък над реката.
Кормилната й част бе чисто злато,
платната — пурпур, напоен тъй щедро
с благоухания, че ветровете
замираха от нега. Под звука
на сладки флейти сребърни весла
така гальовно биеха водата,
че тя ги сякаш гонеше в копнеж
да я ударят пак. А Клеопатра
превръщаше във просяк всеки опит
за описание. Под сърмен сенник
лежеше тя във образ на Венера,
каквато нашата мечта за хубост
рисува я, но още по-красива.
От двете й страни момченца малки,
представящи усмихнати амури,
разхлаждаха я с пъстри ветрила,
но чийто полъх бе като че ли
сам враг на себе си, защото сякаш
раздухваше пленителната жар
на бузите й.

АГРИПА:
Гледка за Антоний!

ЕНОБАРБ:
Придворните й дами в облекло
на нереиди, в погледа й взрени,
й служеха, превръщайки във танц
движенията си. Една сирена
стоеше на кормилото и всяко
копринено въже в послушен трепет
набъбваше под опитната хватка
на лилийните пръстчета... И ето,
невидима вълна от аромати
погали бреговете и градът
изля във миг тълпите си към кея,
оставяйки Антоний да подсвирква,
учуден в своя трон насред площада,
обиколен от въздух само; който,
ако природата търпеше празно,
би хлуйнал също към брега, и той
да види Клеопатра!

АГРИПА:
Виж я ти!

ЕНОБАРБ:
Щом гостенката стъпна на брега,
Антоний я покани на вечеря,
но тя му отговори, че е редно
да й гостува той, и го замоли
да не отказва. Нашият Антоний,
чието "не" жена не е дочула,
от бръснене страните си одра
и ето го на пир, за да плати
с едно сърце това, което ял бе
с очите само.

АГРИПА:
Дивна дяволица!
И Юлий тя накара своя меч
да сложи в ложето й. Той ора я
и тя му даде плод.

ЕНОБАРБ:
Веднъж видях я:
като дете четирсетина крачки
проскача на куц крак посред града,
задъха се и като заговори,
недъга си превърна в съвършенство
и слабостта си — в сила!

МЕЦЕНАТ:
Сега Антоний трябва безвъзвратно
да скъса с нея!

ЕНОБАРБ:
С нея? Невъзможно!
Пред вечната й младост възрастта
предава се; привичката не може
да вземе връх над нейната безкрайна
разнообразност. Другите жени,
задоволявайки глада, насищат,
а тя, насищайки, поражда глад;
най-долното при нея става висше
дотам, че и жреците благославят
разгулната й похот!

МЕЦЕНАТ:
Ако хубост,
разумност, кротост могат да привържат
сърцето на Антоний, то за него
Октавия е дар от небесата!

АГРИПА:
Да тръгваме! Достойни Енобарбе,
бъди ми гост, додето си във Рим!

ЕНОБАРБ:
Благодаря ти от сърце, Агрипа!

Излизат.


Трета сцена

Рим. В дома на Цезар.
Влизат Антоний, Цезар и Октавия.

АНТОНИЙ:
Великият ми дълг ще ме отделя
понявга от гръдта ти.

ОКТАВИЯ:
Всеки път,
когато туй се случи, коленете
на твоята съпруга ще се молят
за здравето ти!

АНТОНИЙ:
Лека нощ, мой братко!
Октавия, за моите недъзи
не давай слух на светската мълва.
Да, криввал съм, но отсега нататък
ще се държа във правилния път.
Спокойна нощ.

ОКТАВИЯ:
Спокойна нощ, съпруже!

ЦЕЗАР:
Спокойна нощ, Антоний!

Излиза заедно с Октавия.
Влиза Гадателят.

АНТОНИЙ:
Е, драги, би ли искал да се върнеш
в Египет, а?

ГАДАТЕЛЯТ:
Сгрешихме, господарю,
аз — тук че дойдох, ти — че дойде там!

АНТОНИЙ:
Защо например?

ГАДАТЕЛЯТ:
Не мога да ти кажа, но го чувствам.
Побързай към Египет!

АНТОНИЙ:
Кажи ми, чие щастие изгрява —
на Цезар или моето?

ГАДАТЕЛЯТ:
На Цезар.
Духът небесен, който бди над тебе,
е храбър, твърд, висок, непобедим,
ако не е до гения на Цезар;
но редом с него свива се като
по-слаб пред по-могъщ. Затуй оставяй
пространство между двама ви!

АНТОНИЙ:
Мълчи!
И никому ни дума за това!

ГАДАТЕЛЯТ:
На теб единствен и пред никой друг!
Играеш ли със него, той печели
на всякоя игра, дори у тебе
да са козовете. Щом свети той,
помръква твоят блясък. Запомни:
духът ти гасне, щом е той наблизо;
далеч ли си от него, крепне пак!

АНТОНИЙ:
Върви си! И повикай ми Вентидий!
Гадателят излиза.
Ще пратя него в Партия, а аз...
Случайност или знания, но този
гадател каза истината. Нему
дори и заровете са послушни;
във всяка надпревара той се смее
със свойто щастие над мойта ловкост;
щом теглим жребий, той ще го извади;
петлите му надвиват мойте, даже
когато са по-слаби; пъдпъдъкът,
на който той заложи, непременно
излиза победител... Към Египет!
За своя мир аз сключих този брак,
но мойта радост е на изток пак!
Влиза Вентидий.
Вентидий, заминаваш незабавно
за Партия! Писмата са готови —
ела да ти ги връча!

ЛЕПИД:
Не ме изпращайте, а догонете
началниците си!

АГРИПА:
На Марк Антоний
му трябва само миг, за да целуне
Октавия, и сме на път!

ЛЕПИД:
Тогава
до оня час, когато ще ви видя
в блестящи ризници, които — зная —
ще ви стоят отлично!

МЕЦЕНАТ:
Ний в Мизенум —
като сравнявам пътя на войските —
ще стигнем преди тебе.

ЛЕПИД:
Да, аз трябва
да тръгна по околен път. Навярно
ще бъда там два дена подир вас.

АГРИПА: и МЕЦЕНАТ:
Добър успех!

ЛЕПИД:
Добър успех и вам!

КЛЕОПАТРА:
Ах, искам музика! Слухът ми чака
въздушната храна на тез, чието
занятие нарича се любов!

ВСИЧКИ:
Свирачи, хей!

КЛЕОПАТРА:
Отказвам се. Не искам.
Къде са кеглите ни, Хармиано?
Върви след мене!

ХАРМИАНА:
Пръстът ме боли.
Да ме замести Мардиан!

КЛЕОПАТРА:
Е, да,
евнух или жена е все едно
в коя да е игра! Е, Мардиан,
ще поиграем ли?

МАРДИАН:
Готов, макар че
съм слаб в играта.

КЛЕОПАТРА:
Щом се е старал,
актьорът заслужава прошка даже
когато главното не му достига...
Не, не, не искам! Въдиците де са?
Ще идем на реката! Там ще ловя
шарани яркопери под звука на
далечни арфи. Хищната ми кука
в небцето им ще впива остър връх
и аз ще ги измъквам и на всеки
ще викам: "Улових ли те, Антоний?"

ХАРМИАНА:
А как бе весело, когато двама
се надпреварвахте във риболов
и той измъкна чироза, надянат
за него от гмуркача ти!

КЛЕОПАТРА:
Тоз ден
от моя смях загуби той покой,
от моя смях получи си го той
обратно през нощта, а със зората
опих го аз до сън и го облякох
във свойта роба, а сама препасах
филипския му меч!...
Влиза Вестител.
От Рим! Излей ми
плодящите си новини в ушите,
от толкоз време ялови!

ВЕСТИТЕЛЯТ:
Царице!...

КЛЕОПАТРА:
Убит е? Негодяй, ако го кажеш,
убиваш мен! Но ако съобщиш ми,
че той добре е, ето ти тук злато
и, за целувка, жилките лазурни
на таз ръка, която царски устни
докосвали са с трепет!

ВЕСТИТЕЛЯТ:
О, царице,
щом питаш тъй, Антоний е добре...

КЛЕОПАТРА:
Дръж още злато!... Чакай, ние често
"добре е" казваме и за мъртвеца.
Ако така "добре" е, това злато
ще го стопя и ще ти го налея
в проклетия гръклян!

ВЕСТИТЕЛЯТ:
Царице, чуй ме!

КЛЕОПАТРА:
Добре, разказвай! Но ако Антоний
е жив, на свобода, нима ще слагаш
таз мрачна маска, за да протръбиш
тъй светла вест? Ако пък има нещо,
би трябвало да те съгледам в образ
на фурия с венец от пепелянки,
а не в човешки вид!

ВЕСТИТЕЛЯТ:
Добра царице,
дали би искала да ме изслушаш?

КЛЕОПАТРА:
Бих искала до кръв да те нашибам,
преди да те изслушам; но ако
ми кажеш, че Антоний е добре,
приятел с Цезар, не във негов плен,
ще пръсна върху тебе дъжд от злато
и град от бисери!

ВЕСТИТЕЛЯТ:
Царице, той е
добре със здравето...

КЛЕОПАТРА:
О, слава Богу!

ВЕСТИТЕЛЯТ:
... и с Цезар са приятели...

КЛЕОПАТРА:
Отлично!

ВЕСТИТЕЛЯТ:
... по-близки от когато да било...

КЛЕОПАТРА:
На, богатей!

ВЕСТИТЕЛЯТ:
... но...

КЛЕОПАТРА:
Ах, не ми харесва
туй твое "но"! Едничко "но" и всичко
разваля се! Махни туй "но" — ключар,
зад чийто гръб сега ще се покаже
лицето на злодея! Изтърси
в ушите ми чувала си от вести,
добри и зли! Ти каза ми, че бил
приятел с Цезар, здрав, свободен също...

ВЕСТИТЕЛЯТ:
"Свободен" не съм казал. Той е свързан
с Октавия.

КЛЕОПАТРА:
С Октавия? Какво пък
го свързва с нея?

ВЕСТИТЕЛЯТ:
Ложето, царице.

КЛЕОПАТРА:
Слабея, Хармиано! Помогни ми!

ВЕСТИТЕЛЯТ:
Той се венча за нея, господарко.

КЛЕОПАТРА:
Дано те тръшне чумата, проклетник!

Поваля го на земята.

ВЕСТИТЕЛЯТ:
Царице, успокой се!

КЛЕОПАТРА:
И говориш?
Бие го.
Вън, негодяй, или ще ти изритам
очите като топчета! До косъм
ще ти оскубя темето!
Разтърсва го.
Ще кажа
да те нашибат с нажежена тел,
да те сварят в казан с оцет и сол
на бавен огън!

ВЕСТИТЕЛЯТ:
Господарко, аз
вестител съм, не съм му бил сватовник!

КЛЕОПАТРА:
Кажи, че не е тъй и цяла област
ще ти даря! С отнесения бой
ще си платил, задето ме ядоса,
но ще ти дам, каквото твойта дързост
поиска ми!

ВЕСТИТЕЛЯТ:
Царице милостива,
Антоний се ожени.

КЛЕОПАТРА:
Куче, дълго
живял си на тоз свят!

Измъква кинжал.

ВЕСТИТЕЛЯТ:
Тогаз ще бягам!...
Царице, милост! Аз не съм виновен!

Излиза.

ХАРМИАНА:
Не бива тъй! Царице, овладей се!
Човекът няма никаква вина!

КЛЕОПАТРА:
Гърмът сразява и невинни често!
Египет цял да се размие в Нил
и всички безобидни земни твари
да станат на змии! Викни го тук!
Макар и бясна, обещавам, няма
да го ухапя!

ХАРМИАНА:
Страх го е да дойде.

КЛЕОПАТРА:
Да дойде, казах!
Хармиана излиза.
Липсва благородство
на тез ръце, щом могат да ударят
един слуга, когато аз сама съм
виновна за гнева си.
Влизат отново Хармиана и Вестителят.
Пристъпи!
Да съобщаваш за беди, е честно,
но и опасно. Щом вестта добра е,
снабдявай я със армия езици,
но щом е лоша, нека съобщава
за себе си сама!

ВЕСТИТЕЛЯТ:
Но моят дълг...

КЛЕОПАТРА:
Оженил ли се е? Не бих могла
да те намразя повече, така че
ако е "да", кажи го!

ВЕСТИТЕЛЯТ:
Да, царице.

КЛЕОПАТРА:
Проклет да си! Държиш на свойто значи?

ВЕСТИТЕЛЯТ:
Нима би искала да те излъжа?

КЛЕОПАТРА:
Бих искала лъжа да си ми казал,
пък даже половината Египет,
залян от Нил, да станеше развъдник
за крокодили! Вън! Дори да беше
Нарцис в лице, за мене би бил гаден!
Оженил ли се е?

ВЕСТИТЕЛЯТ:
Прости, царице!

КЛЕОПАТРА:
Оженил ли се е?

ВЕСТИТЕЛЯТ:
Не се гневи,
че ме е страх да те гневя, но ти
ми искаш нещо, а след туй ме биеш,
задето съм го сторил! Марк Антоний
се свърза в брак с Октавия.

КЛЕОПАТРА:
И ти
се мислиш честен, носейки вестта
за туй безчестие? Веднага вън!
Не ми харесват римските ти стоки,
задръж си ги, дано у теб мухлясат,
търговецо!

Вестителят излиза.

ХАРМИАНА:
Царице, успокой се!

КЛЕОПАТРА:
И как очернях Цезар зарад него!

ХАРМИАНА:
Да, доста пъти!

КЛЕОПАТРА:
Нека сега плащам...
Слабея! Изведете ме навън!
О, Ира! Хармиано!... Попремина!
Алексас, настигни го и поискай
да ти опише как изглежда тази
Октавия! Очи, характер, възраст!
Цвят на косата — също! И върни се
веднага тука!
Алексас излиза.
Нека си върви!
Не, няма да го пусна, Хармиано!
Макар, оттам видян, да е изписан
като чудовище, оттук е Бог!
Към Мардиан.
Стигни Алексас! Нека да узнае
и ръста й!...
Към Хармиана.
Води ме в мойта спалня!
И съжали ме, но недей говори!

Излизат.


Шеста сцена

Край нос Мизенум.
Тръбен звук. С тръби и барабани, следвани от Войници, влизат от една страна, Помпей и Менас; от друга — Цезар, Антоний, Лепид, Енобарб, Меценат и Агрипа.

ПОМПЕЙ:
Сега аз имам вашите, вий — мойте
заложници. Преди да се преборим,
да поговорим!

ЦЕЗАР:
Именно затуй
изпратихме ти своето писмо
със предложения. Отговори ни,
ако размислил си над тях, дали
те могат да обвържат твоя меч
и върнат във Сицилия тъй много
младеж, която инак ще погине
из тез места?

ПОМПЕЙ:
Аз питам вас, о, трима
властители над този ширен свят
и пълномощници на боговете,
нима баща ми трябва да остане
неотмъстен при живи син и близки,
щом Юлий Цезар, който при Филипи
се появи на Брут, видя ви в боя
така да се стараете за него?
Какво подтикна бледия Кай Касий
да заговорничи? Какво накара
почитания, доблестния Брут
и волнолюбците му да опръскат
със кърви Капитолия? Не туй ли,
че не желаеха един човек
да става бог? Затуй и аз подтегнах
тоз мощен флот, чието бреме кара
морето да се пени и със който
аз ще накажа гордия ви Рим
заради злата му неблагодарност
към моя скъп родител!

ЦЕЗАР:
По-полека!

АНТОНИЙ:
Не ни плаши със флота си, Помпей!
Ще поговорим с теб и по море,
а сушата владеем, сам го знаеш!

ПОМПЕЙ:
Да, сам го знам — нали си завладял
семейния ми дом! Но стой си в него —
щом кукувицата гнездо не вие, —
додето щеш!

ЛЕПИД:
Кажи, Помпей, как гледаш
(понеже туй са спорове странични)
на точките от нашето писмо?

ЦЕЗАР:
Да, туй кажи!

АНТОНИЙ:
И никой не те моли.
Претегляй сам каква изгода имаш,
ако приемеш ги!

ЦЕЗАР:
И ако не —
възможните последствия!

ПОМПЕЙ:
Аз трябва
морето да очистя от пирати
и да снабдявам със пшеница Рим,
срещу която вий ще ми дадете
да властвам над Сицилия и над
Сардиния. Разбрали се така,
ще можем да се разотидем, без да
ударим меч о щит.

ЦЕЗАР:, АНТОНИЙ: и ЛЕПИД:
Такива са
условията ни.

ПОМПЕЙ:
Тогаз узнайте,
че дойдох тук, решен да ги приема,
ала търпението ме напусна,
когато чух Антоний.
Към Антоний.
Знам, заслуга,
изтъкнем ли я, губи стойността си,
но ще ти кажа, че когато Цезар
се сблъска с брат ти, майка ти избяга
при мен в Сицилия и аз й дадох
радушен прием.

АНТОНИЙ:
Чух за туй, Помпей,
и търсех как да ти се отплатя
за стореното.

ПОМПЕЙ:
Дай ръка, Антоний!
Съвсем не исках да те видя тук!

АНТОНИЙ:
Александрийските легла са меки.
Благодаря ти, че заради теб
по-рано ги напуснах и с това
спечелих много!

ЦЕЗАР:
Доста променен си,
откак не сме се виждали.

ПОМПЕЙ:
Не знам
какво е рязал тежкият ми жребий
по работа на моето лице,
но знам, че никога не ще зароби
сърцето ми!

ЛЕПИД:
Таз среща на добро е!

ПОМПЕЙ:
Дано, Лепиде!... Значи се разбрахме.
Остава да напишем и скрепим
с печати договора.

ЦЕЗАР:
Незабавно!

ПОМПЕЙ:
А после всеки да даде гощавка
на другите. Да теглим жребий кой
да бъде пръв!

АНТОНИЙ:
Не, нека бъда аз!

ПОМПЕЙ:
Не, не! По жребий! Рано или късно,
египетските ти готвачи, знаем,
ще се прославят. Чух, че Юлий Цезар
бил затлъстял в Египет!

АНТОНИЙ:
Чул си много!

ПОМПЕЙ:
Не казах нищо лошо.

АНТОНИЙ:
И аз също
с добро ти отговорих.

ПОМПЕЙ:
Щом е тъй,
дочух и друго: че Аполодор
пренесъл...

ЕНОБАРБ:
Стига! Вярно е.

ПОМПЕЙ:
Кое?

ЕНОБАРБ:
Че е пренесъл в спалнята на Юлий
царица някаква, увита в черга.

ПОМПЕЙ:
Познах те кой си! Как върви, войнико?

ЕНОБАРБ:
Добре и по-добре ще бъда скоро,
защото виждам четири гощавки
пред себе си.

ПОМПЕЙ:
Така е. Дай ръка!
Не съм те мразил никога, а в боя
съм ти завиждал често.

ЕНОБАРБ:
А пък аз
не съм те никога обичал много,
но съм те хвалил, щом си заслужавал,
пет пъти повече от туй, което
съм ти признавал.

ПОМПЕЙ:
Тази прямота
ти отговаря!... Каня всички тук
на борда на галерата си. Моля,
пред мен!

ЦЕЗАР:, АНТОНИЙ: и ЛЕПИД:
Не, ти води!

ПОМПЕЙ:
Така да бъде!

Излизат всички освен Енобарб и Менас.

МЕНАС:
Твоят баща, Помпей, никога не би сключил такъв договор!... Ние сме се срещали, приятелю.

ЕНОБАРБ:
По море, струва ми се.

МЕНАС:
Улучи.

ЕНОБАРБ:
Потръгна ти на теб по море.

МЕНАС:
А на теб по суша.

ЕНОБАРБ:
Хвала на който ме хвали! Макар че никой не може да отрече моите подвизи на суша!

МЕНАС:
Нито моите по море!

ЕНОБАРБ:
Ако ти е скъпа кожата, сам ще трябва да отречеш някои от тях: ти си голям морски грабител!

МЕНАС:
А ти — голям сухоземен!

ЕНОБАРБ:
От това пък аз се отричам. Дай ръка, Менас! Ако очите ни бяха нощен патрул, можеха сега да хванат две крадли, които се прегръщат.

МЕНАС:
Кой гледа ръцете! А няма крадлив мъж, да не е с чисто лице.

ЕНОБАРБ:
Както няма красива жена, да не е с нацапано.

МЕНАС:
На тях им е простено — те крадат сърца.

ЕНОБАРБ:
Ние дойдохме да се бием с вас.

МЕНАС:
Мене ако питаш, съжалявам, че вместо да се бием, ще пием с вас. Днеска Помпей със смях си прогонва щастието.

ЕНОБАРБ:
Ако е тъй, и с плач няма да си го върне.

МЕНАС:
Чиста правда. Не очаквахме да срещнем тук Марк Антоний. Вярно ли е, че се е оженил за Клеопатра?

ЕНОБАРБ:
Сестрата на Цезар се казва Октавия.

МЕНАС:
Знам. Тя беше жена на Кай Марпел.

ЕНОБАРБ:
А сега е жена на Марк Антоний.

МЕНАС:
Какво говориш?

ЕНОБАРБ:
Каквото чуваш.

МЕНАС:
Тогава Цезар и той са свързани навеки!

ЕНОБАРБ:
Ако трябваше да гадая за този брак, не бих предрекъл такова нещо.

МЕНАС:
Мисля, че при него сметката е имала повече пръст от любовта.

ЕНОБАРБ:
И аз така мисля, но помни ми думата — тази връзка, вместо да съедини двете страни, ще удуши приятелството им: Октавия е свята, хладна, с тихо държание.

МЕНАС:
Че кой не иска жена му да е такава!

ЕНОБАРБ:
Който сам не е такъв. Като Марк Антоний. Той ще се върне към египетското си лакомство и тогава въздишките на Октавия ще раздухат огъня на Цезар и, пак ти казвам, това, което скрепява дружбата им, ще се превърне в клин между тях. Антоний ще бъде там, където е любовта му, а в Рим е женен само за изгодата си.

МЕНАС:
Може би си прав. Но хайде с мен на борда! Запазил съм един кърчаг за нас двамца.

ЕНОБАРБ:
Няма да ти откажа — гърлата ни са привикнали от Египет!

МЕНАС:
Да вървим тогава!

Излизат.


Седма сцена

На борда на Помпеевата галера, край нос Мизенум.
Музика. Влизат двама-трима Прислужници с вино и сладкиши.

ПЪРВИ ПРИСЛУЖНИК__
Всеки миг ще дойдат. На някои от тях вече корените така слабо държат, че и най-лекият ветрец ще ги свали.
ВТОРИ: ПРИСЛУЖНИК__
Лепид е червен като рак.

ПЪРВИ ПРИСЛУЖНИК__
Като го караха да пие все до дъно!
ВТОРИ: ПРИСЛУЖНИК__
Щом другите се спречкат помежду си, той вика: "Стига!" и сдобрява тях един с друг, а себе си — с чашата.

ПЪРВИ ПРИСЛУЖНИК__
И все повече се скарва с разума си.
ВТОРИ: ПРИСЛУЖНИК__
Така е, като се мушкаш между големците. Според мен е едно и също — да имаш куха тръст, която не служи в боя, или тежко копие, което не можеш да вдигнеш.

ПЪРВИ ПРИСЛУЖНИК__
Да те направят звезда във висша сфера, а да не умееш да се движиш в орбитата си, е като да имаш орбити без очи в тях — само да ти грозят лицето!

Тръбен звук. Влизат Цезар, Антоний, Помпей, Лепид, Агрипа, Меценат, Енобарб, Менас и други Военачалници.

АНТОНИЙ:
... Равнището на Нил те определят
чрез стълбици, изсечени нарочно
по пирамидите. И според туй
дали е то високо, или ниско
предвиждат щедър добив или глад.
Щом Нил се дръпне, селянинът хвърля
зърното в тинята и много скоро
събира жътва.

ЛЕПИД:
Там имате особени змии, знам аз!

АНТОНИЙ:
Прав си, Лепиде!

ЛЕПИД:
Тези ваши египетски змии се излюпват от египетската ви тиня благодарение на египетското ви слънце. Например вашият крокодил.

АНТОНИЙ:
Точно така.

ПОМПЕЙ:
Сядай и пий!... За здравето на Лепид!

ЛЕПИД:
Не се чувствувам чак толкоз здрав, колкото би трябвало, но ще се държа докрай!

ЕНОБАРБ:
Дръж се докрай, но за масата, че да не те намерим под нея!

ЛЕПИД:
И освен това аз съм чувал, че тези пирамеи на Птолемидите били порядъчно високи... Няма да ми противоречиш, чувал съм го!...

МЕНАС:
Помпей, две думи!

ПОМПЕЙ:
Прошепни ги! Слушам.

МЕНАС:
Не, не, стани от масата и чуй ме!
За важно нещо е!

ПОМПЕЙ:
Добре. След малко.
Менас шепне на ухото му.
Наздраве, за Лепид!

ЛЕПИД:
А какъв е на вид този ваш крокодил?

АНТОНИЙ:
На вид е като себе си и е на дължина — от главата до опашката — колкото е дълъг; на ширина е също почти колкото е широк и се движи с помощта на двигателните си органи. Храни се с това, което яде, а като умре, същината му се преселва в друго същество.

ЛЕПИД:
А на цвят какъв е?

АНТОНИЙ:
И цветът му е неговият си.

ЛЕПИД:
Странна гадина!

АНТОНИЙ:
Много! И сълзите му са мокри.

ЦЕЗАР:
Дали ще го задоволи твоето описание?

АНТОНИЙ:
След толкоз чаши, които Помпей му наля! Инак значи на нищо не вярва!

ПОМПЕЙ:
Върви да се обесиш! Я го виж ти
какви ги дрънка! Махай се, ти казвам!...
Къде е чашата, която исках?

МЕНАС:
Ако заслужил съм да бъда чут,
стани за малко!

ПОМПЕЙ:
Ти си луд!...
Става и отива — заедно с Менас — встрани.
Е? Казвай!

МЕНАС:
Аз винаги — ти знаеш — съм бил предан
на твоята звезда!

ПОМПЕЙ:
Това е вярно.
Нататък!... Забавлявайте се, моля!

АНТОНИЙ:
Лепиде, дръж се! Ще затънеш в тези
подвижни пясъци!

МЕНАС:
Желаеш ли да властваш над света?

ПОМПЕЙ:
Какво, какво?

МЕНАС:
Желаеш ли да властваш
над този свят? За втори път те питам!

ПОМПЕЙ:
И как ще стане то?

МЕНАС:
Кажи: "Желая!"
и аз, макар да ти изглеждам просяк,
ще ти даря цял свят!

ПОМПЕЙ:
А колко пи?

МЕНАС:
Ни капка! Ако дръзнеш, ти могъл би
да станеш земен Юпитер! Каквото
небето включва, океанът мие,
ще бъде твое царство!

ПОМПЕЙ:
По кой начин?

МЕНАС:
Във този миг съдбата е събрала
на твоя кораб тримата велики
съпритежатели на тоя свят.
Ако ми кажеш, аз ще отсека
въжетата и щом като потеглим —
за гушите! — и всичко туй е твое.

ПОМПЕЙ:
Туй всичко трябваше да го направиш,
а не разправиш. Аз да го приема,
било би подлост; ти да бе го сторил —
добра услуга. Знай, че в мен честта
е над изгодата, а не обратно.
Кълни езика си, че е издал
ръката ти! Ако го бе извършил,
без аз да зная, щях да одобря
постъпката ти, но сега съм длъжен
да я осъдя. Забрави и пий!

МЕНАС:
Заради този отказ вече няма
да следвам гаснещата ти звезда!
Тоз, който своята мечта не сграбчи
при първата възможност, си остава
със празна длан!

ПОМПЕЙ:
За нашия Лепид!

АНТОНИЙ:
Откарайте го на брега! Помпей,
ще го заместя аз!

ЕНОБАРБ:
Наздраве, Менас!

МЕНАС:
Наздраве, Енобарбе!

ПОМПЕЙ:
До ръба!

Един Прислужник изнася Лепид.

ЕНОБАРБ:
Видя ли, Менас? Туй се казва сила!

МЕНАС:
Защо?

ЕНОБАРБ:
Защото носи на гърба си —
виж сам — едната трета от света!

МЕНАС:
И то натряскана! Да беше цял
светът така пиян, та да го видя
как люшка се!

ЕНОБАРБ:
Напий се сам и той
веднага ще се люшне!

МЕНАС:
Прав си. Хайде!

ПОМПЕЙ:
Все пак не е александрийски пир!

АНТОНИЙ:
Не е далеч. Пробийте нова бъчва!
Това за Цезар!

ЦЕЗАР:
По-добре без него.
Тоз мозък! Ти го плакнеш, а той става
по-мръсен!

АНТОНИЙ:
Покори се на мига!

ЦЕЗАР:
Аз казвам: "Овладей го!" По-добре
пет дена пост, отколкото пет кани
в единствен ден!

ЕНОБАРБ:
Началнико, сега
е времето да осветим пира
със вакханален танц, като в Египет!

ПОМПЕЙ:
Войнико, почвай!

АНТОНИЙ:
Всички — за ръце,
преди всепобеждаващото вино
да потопи ума ни във покоя
на ласкавата Лета!

ЕНОБАРБ:
Хайде, в кръг!
Свирачите да блъснат с гръмки звуци
ушите ни! Това момче ще пее,
а всеки припева — вий тук... вий там! —
да ревва в хор, додето има въздух
във гръдния му кош!

Музика. Енобарб нарежда останалите в кръг, хванати ръка за ръка.

__ПЕСЕН__
"Тлъсти Бакхусе, наш Бог
на опиващия сок,
с гроздове ни увенчай,
чаши във ръка ни дай,
да удавим в твойта бъчва
туй, което ни измъчва!
Сипвай, сипвай, сипвай ти —
всичко да се завърти!"

ЦЕЗАР:
Е, стига толкоз! Лека нощ, Помпей!
Антоний, хайде! Мисля, че е време.
Дългът поглежда с укор на туй наше
безгрижие. Страните ни горят
и даже плещестият Енобарб
е победен от виното, пък аз
преплитам думите. Туй диво буйство
ще ни превърне всички във смешила...
Не, стига толкоз. Лека нощ! Антоний,
дай, дай ръка!

ПОМПЕЙ:
Ще продължим на суша.

АНТОНИЙ:
Съгласен! Дай ръката си!

ПОМПЕЙ:
Антоний,
ти притежаваш моя бащин дом...
Но дружбата е дружба! Хайде, слизай
във лодката!

Излизат всички освен Енобарб и Менас.

ЕНОБАРБ:
Хей, да не падне някой!...
Аз няма да се върна на брега.

МЕНАС:
Ще спиш в кабината ми... Барабани!
Тромпети! Флейти! Засвирете тъй, че
Нептун да чуе гръмкото ни сбогом
към тези първи люде на земята!
Свирете, дявол взел ви, и вървете
да се обесите!

Тръбен звук и барабанен бой.

ЕНОБАРБ:
Размахвай шапки!
Охо!

МЕНАС:
Охо!... Върви след мен, войнико!

Излизат.



Трето действие
Първа сцена

Равнина в Сирия.
Влизат — следващи в тържествен марш тялото на убития Пакор — Вентидий и Силий, придружени от Военачалници и Войници.

ВЕНТИДИЙ:
Докрай разбих ви, парти-стрелометци!
Фортуна мен избра да отмъстя
за гибелта на доблестния Крас!
Ороде, твоят син плати за него...
Да минат пред строените войски
със тялото му!

СИЛИЙ:
Доблестни Вентидий,
додето мечът ти е още топъл
от вража кръв, преследвай бегълците
през Междуречието, изгони ги
от Мидия, в която ще потърсят
убежище! Туй сториш ли, Антоний
ще увенчае гордото ти чело
с венеца на триумфа!

ВЕНТИДИЙ:
Силий, Силий,
достатъчно направих. Запомни,
че престараването е опасно
за подчинения, защото, знай,
че да не сториш нещо, по-добро е,
отколкото да се прославиш много,
щом този, при когото си на служба,
е другаде. И Цезар, и Антоний
са жънели победите си главно
чрез своите помощници, но Сосий,
от моя ранг, заместник на Антоний
във Сирия, изпъкна твърде много
и е в немилост. На война тоз, който
по` може от началника си, става
почти началник негов; а пък ние,
военните, сме всички честолюбци —
нас дай ни загуба, но не победа,
която ни засенчва! Аз могъл бих
да сторя за Антоний много още,
но с туй ще го засегна и зачеркна
успехите си сам.

СИЛИЙ:
Ти имаш, виждам,
онуй, което отличава воина
от меча му. Ще пратиш ли писмо
на Марк Антоний?

ВЕНТИДИЙ:
Да, ще му докладвам
за туй, което с неговото име —
наистина магичен боен вик! —
сме сторили; как с неговото знаме
и със платените от него войни
подгонили сме като овче стадо
незнаещата бягство конна мощ
на партите!

СИЛИЙ:
А той сега къде е?

ВЕНТИДИЙ:
На път е към Атина, за където
ний трябва също тъй да се отправим
със скоростта, която позволява
огромната ни плячка... Преминавай!

Излизат.


Втора сцена

Рим. В дома на Цезар.
Влизат — от различни страни — Агрипа и Енобарб.

АГРИПА:
Е, разделиха ли се големците?

ЕНОБАРБ:
С Помпей приключиха. Той вече тръгна.
Останалите трима подпечатват
спогодбата. Октавия е в сълзи,
че заминава. Цезар е печален.
А след пира Лепид бил — казва Менас —
зелен на цвят!

АГРИПА:
О, милият Лепид!

ЕНОБАРБ:
Какво сърце! И как обича Цезар!

АГРИПА:
И колко обожава Марк Антоний!

ЕНОБАРБ:
"Кой, Цезар ли? Та той е земен Зевс!"

АГРИПА:
"Антоний? Той е повече от Зевса!"

ЕНОБАРБ:
"О, Цезар няма равен на земята!"

АГРИПА:
"Антоний е единствен, като феникс!"

ЕНОБАРБ:
"Самото име Цезар е възхвала!"

АГРИПА:
Да, той и двамата ги възхвалява
порядъчно!

ЕНОБАРБ:
Но предпочита Цезар...

Макар че и Антоний му е скъп!
Оратор, бард, художник, астроном
не могат преброи, възпя, изписа,
изрече обичта му към Антоний!...
Но стане ли въпрос за Цезар — падай
на колене, чуди се и се май!

АГРИПА:
И двамата са му еднакво мили!

ЕНОБАРБ:
Как няма — без такива две крила
къде ще литне бръмбар като него!...
Тръбен звук.
Тръбят за сбор. Довиждане, Агрипа!

АГРИПА:
Желая ти успехи, храбри друже!

Влизат Цезар, Антоний, Лепид и Октавия.

АНТОНИЙ:
Дотука стига, братко мой!

ЦЕЗАР:
Антоний,
със себе си ти вземаш част от мен;
почитай мене в нея! А ти, сестро,
бъди съпругата, която виждам
във своите надежди и която
със две ръце подписвам, че ще бъдеш!
Добри Антоний, нека не превърнем
тоз стълб на дружбата ни в стенобойна
греда, способна да я разруши!
Защото, ако тази спойка няма
на двете ни страни да бъде скъпа,
без нея нашият съюз би бил
по-сигурен.

АНТОНИЙ:
Обиждаш ме!

ЦЕЗАР:
Аз казах.

АНТОНИЙ:
Със свещ да търсиш, няма да откриеш
най-малък повод за подобен страх!
Небето да те пази и сърцата
на римския народ да бъдат с теб!
Е, време е!

ЦЕЗАР:
Прощавай, скъпа сестро!
Стихиите да бъдат приветливи
към теб из пътя и да утешат
сърцето ти! Прощавай!

ОКТАВИЯ:
Скъпи братко!

АНТОНИЙ:
Април е във очите й; тоз дъжд
е пролетен предвестник!... Ободри се!

ОКТАВИЯ:
Наглеждай къщата на моя мъж!... И...

ЦЕЗАР:
Какво, сестрице?

ОКТАВИЯ:
На ухото само...

АНТОНИЙ:
Езикът й върви срещу сърцето,
а то само не знае какво иска —
тя цяла е като перце от лебед,
което приливът, минаващ в отлив,
ту всмуква, ту отблъсква!

ЕНОБАРБ:
Цезар в сълзи?

АГРИПА:
Не още, но челото му е в облак.

ЕНОБАРБ:
Лош кон би бил със тази своя склонност,
а и човек...

АГРИПА:
И твоят Марк Антоний
рева пред тялото на Юлий Цезар,
а после, при Филипи, също плака
пред тялото на Брут!

ЕНОБАРБ:
През таз година
той беше заболял от очна хрема:
така оплакваше онез, които
бе сам погубил, че — кълна се в Зевса! —
и аз ревах!

ЦЕЗАР:
Октавия, недей!
От брат ти няма да ти липсват вести.
Раздялата не ще успее в мене
да надживее мисълта за теб!

АНТОНИЙ:
Не бой се, Цезар, моята любов
по сила ще съперничи със твойта!
Така, с прегръдка, на небето висше
оставям те!

ЦЕЗАР:
Бъди щастлив! Прощавай!

ЛЕПИД:
Дано високия ти път огряват
добри планети!

ЦЕЗАР:
Сбогом! Сбогом!

Целува Октавия.

АНТОНИЙ:
Сбогом!

Тръбен звук. Излизат в разни страни.


Трета сцена

Александрия. В двореца на Клеопатра.
Влизат Клеопатра, Хармиана, Ира и Алексас.

КЛЕОПАТРА:
Къде е оня?

АЛЕКСАС:
Страх го е да влезе.

КЛЕОПАТРА:
Е, хайде, хайде!
Влиза уплашен Вестителят.
Приближи насам!

АЛЕКСАС:
Царице, даже Ирод, цар юдейски,
към тебе дръзва взор да вдигне, само
когато се усмихваш!

КЛЕОПАТРА:
Аз ще имам
главата на тоз Ирод! Ала как?
Не е при мен Антоний да му кажа:
"Дари ми я!"... Ела насам, ти казах!

ВЕСТИТЕЛЯТ:
Владетелко...

КЛЕОПАТРА:
С очите си видя ли
Октавия?

ВЕСТИТЕЛЯТ:
Видях я с тез очи,
царице страшна!

КЛЕОПАТРА:
Где?

ВЕСТИТЕЛЯТ:
Във Рим, отблизо:
вървеше между брат си и Антоний!

КЛЕОПАТРА:
Висока ли е като мен?

ВЕСТИТЕЛЯТ:
Не е!
Съвсем не е, владичице, къде ти!

КЛЕОПАТРА:
А чу ли й гласа? Какъв е той —
писклив ли или плътен?

ВЕСТИТЕЛЯТ:
Плътен, чух го!

КЛЕОПАТРА:
Това не е добре. Все пак не вярвам,
че би могъл да я обича дълго!

ХАРМИАНА:
Да я обича? Майчице Изидо!
Не е възможно!

КЛЕОПАТРА:
Тъй и аз си мисля!
Пресипнала пигмейка!... А съзря ли
величие в походката й, а?
Спомни си, може би си виждал нейде
величие!

ВЕСТИТЕЛЯТ:
Тя лази, господарко!
Върви скована, сякаш няма дух.
Студена статуя, не жив човек!

КЛЕОПАТРА:
Наистина?

ВЕСТИТЕЛЯТ:
Или не знам да гледам!

ХАРМИАНА:
Във цял Египет няма трима души
със неговия поглед!

КЛЕОПАТРА:
Да, личи си.
Дотука нищо страшно. Тоз приятел
разбира от красиво.

ХАРМИАНА:
Познавач е!

КЛЕОПАТРА:
А според теб на колко е?

ВЕСТИТЕЛЯТ:
Не зная,
но тъй като веднъж е овдовяла...

КЛЕОПАТРА:
Какво, какво? Разбра ли, Хармиано?
Била вдовица!

ВЕСТИТЕЛЯТ:
Да, и бих й дал
към трийсет.

КЛЕОПАТРА:
А лицето й какво е —
продълговато или кръгло?

ВЕСТИТЕЛЯТ:
Кръгло
до втръсване!

КЛЕОПАТРА:
Ха, тези кръглолики
са винаги глупачки!... А косата?
Каква й е косата?

ВЕСТИТЕЛЯТ:
Кестенява.
А челото, царице, толкоз ниско,
че и да иска повече, не може!

КЛЕОПАТРА:
На, дръж! И забрави за резкостта ми!
Отново ще те пратя. Ти изглеждаш
пригоден за целта. Върви, стегни се!
Писмата са готови.

Вестителят излиза.

ХАРМИАНА:
Славен момък!

КЛЕОПАТРА:
Да, бива го. Разкайвам се, задето
го стреснах тъй. Е, ако слушам него,
таз римлянка — как мислиш — май не е
кой знай какво?

ХАРМИАНА:
Направо ще е нищо!

КЛЕОПАТРА:
А той — как мислиш ти — навярно знае
какво е туй величие?

ХАРМИАНА:
"Навярно"?
Изидо, чуй я! Като от години
е в двора ти!

КЛЕОПАТРА:
Ах, мила Хармиано,
забравих да го питам още нещо!...
Не, след това! Отивам да довърша
писмата си. Да дойде там! Кой знае,
а може всичко да се уреди?

ХАРМИАНА:
Не "може", ами "сигурно", царице!

Излизат.


Четвърта сцена

Атина. В дома на Антоний.
Влизат Антоний и Октавия.

АНТОНИЙ:
Не, не, Октавия, не е туй само!
Туй би било простимо. Туй и още
хиляда от тоз вид! Но той пак почна
война против Помпей и даде гласност
на свойто завещание във полза
на простолюдието, а за мен
говори пестеливо; дето бил е
принуден да ме хвали, е отпускал
по две отмерени, студени думи;
при най-удобен повод той или
ще премълчи, или през зъби нещо
ще процеди едва!

ОКТАВИЯ:
Съпруже мой,
не вярвай всичко или ако трябва
да му повярваш, то недей го взима
навътре всичко! Ако между вас
раздор настъпи, друга като мен
нещастница светът не ще познава
със мойте две молитви: боговете
ще ми се смеят, щом едва изрекла:
"Благословете моя мъж!", изтрия
таз първа просба с друга, не по-малко
отчаяна: "Благословете брат ми!"
И — брат ли, мъж ли — който да надвие,
с една молба ще съм сразила друга,
а среден път не виждам между тези
две крайности!

АНТОНИЙ:
Октавия любезна,
съветвам те: насочвай любовта си,
така че по-добре да се опази.
Без чест, аз ставам нищо. По-добре е
да ме загубиш, вместо да ме имаш
с окастрен лавър. Но бъди, щом искаш
посредница помежду нас! В туй време
аз ще се готвя за война, с която
да смажа твоя брат. Така че, драга,
побързай, ако искаш да успееш!

ОКТАВИЯ:
Благодаря ти, господарю мой!
Дано поиска Юпитер могъщи
чрез мен — тъй слаба! — да ви помири,
защото от раздора ви ще зейне
насред земята процеп, който с мъртви
ще трябва да се пълни!

АНТОНИЙ:
И сърди се,
на който ти се види по виновен,
защото нашите вини не могат
да са тъй равни, че да разделят
и твоята любов на равни части.
Готви се да отплаваш! Подбери
самичка свитата си и купувай,
не гледайки цената, всичко нужно!

Излизат.


Пета сцена

Атина. Другаде в дома на Антоний.
Влизат, от противоположни страни, Енобарб и Ерос.

ЕНОБАРБ:
Нещо ново, драги Ерос?

ЕРОС:
Много ново, Енобарбе!

ЕНОБАРБ:
Казвай! Казвай!

ЕРОС:
Цезар и Лепид са подновили войната с Помпей.

ЕНОБАРБ:
Стара новост. Ти кажи: кой е победил?

ЕРОС:
Цезар, с помощта на Лепид; но сега не го признавал за равен на себе си, не искал да дели с него славата от победата и, това не стига, но използувайки негови стари писма до Помпей, го обвинил в тайни връзки с неприятеля и дал заповед да го задържат. Така че горката третина на света ще стои постеснена, докато смъртта не я пусне на свобода.

ЕНОБАРБ:
От днеска, свят, ти вече имаш само
две челюсти и колкото храна
и да им хвърляш, те ще чаткат пак
една о друга!... Где е Марк Антоний?

ЕРОС:
Върви из парка, рита съчки, вика:
"Глупак с глупак!" за клетия Лепид
и се заканва да заколи оня
от офицерите му, който е
убил Помпей!

ЕНОБАРБ:
И флотът ни се готви да отплава!

ЕРОС:
Към Цезар във Италия... Антоний
желае бързо да говори с теб!
Аз трябваше да почна със това.

ЕНОБАРБ:
Ще бъде нещо дребно, но води ме,
началството щом иска!

ЕРОС:
Тръгвай с мен!

Излизат.


Шеста сцена

Рим. В дома на Цезар.
Влизат Цезар, Агрипа и Меценат.

ЦЕЗАР:
... Показвайки презрение към Рим,
направил туй и друго. Тук ми пишат,
че той и Клеопатра се явили
сред главната стъгда в Александрия
върху нарочна сребърна площадка
на тронове от злато пред народа.
В нозете им седял Цезарион,
представян там за рожба на баща ми,
и с него незаконното потомство
на двойната им похот. Той на нея
дарил Египет и върховна власт
над Палестина, Либия и Кипър.

МЕЦЕНАТ:
Пред всички?

ЦЕЗАР:
На стъгдата за борби!
Провъзгласил децата си "царе
над другите царе". На Александър
дал Партия, Армения и Мидия,
а Сирия, Киликия, Финикия —
на Птолемей. А тя се появила
във одеянието на Изида,
богинята им! И така в двореца
приемала нерядко, както пишат!

МЕЦЕНАТ:
Рим трябва да узнае всичко туй!

АГРИПА:
И както и без туй се е наострил
от дързостта му, ще оттегли свойта
привързаност към него!

ЦЕЗАР:
Той го знае
и даже е получил от Антоний
писмо със обвинения.

АГРИПА:
Какви
и към кого отправени?

ЦЕЗАР:
Към Цезар.
Сицилия сме взели от Помпей,
а нему — нищо! Някакви галери
ни бил заел преди и си ги иска.
Освен това се сърди, че Лепид
е бил изхвърлен от триумвирата,
като при туй на него не сме дали
от доходите му.

АГРИПА:
Това изисква
достоен отговор!

ЦЕЗАР:
Изпратен вече.
Написах му, че във последно време
Лепид бе станал твърде безсърдечен
и прекаляваше със свойта власт,
така че се наложи да го махнем.
Изказах му готовност да му дам
дела му от Сицилия, но само
ако и той със мене раздели
Армения и другите царства,
които завоювал е на Изток.

МЕЦЕНАТ:
Той няма да отстъпи.

ЦЕЗАР:
Ние — също!

Влиза Октавия със Свитата си.

ОКТАВИЯ:
Поклон на Цезаря! Привет на брат ми!

ЦЕЗАР:
"Парясница" да кажа на сестра си?

ОКТАВИЯ:
Не си го казал, нито имаш повод!

ЦЕЗАР:
Защо тогаз пристигнала си тук
тъй тихомълком не като сестра
на Цезар? Пред жената на Антоний
би трябвало да шествува войска
и конско цвилене да възвестява
за нея отдалеч! Където мине,
дърветата би трябвало да са
родили хора; да примира всичко
от нетърпение! Прахът, повдигнат
от маршируващата нейна стража,
би трябвало да гони небесата!
А ти, пристигайки като девойче,
дошло от село на пазар, не даде,
да ти излеем любовта, която,
не бъде ли излята, често гасне.
Да беше инак, по море и суша
ний щяхме да те срещаме с нарастващ
възторг сред всеки преход!

ОКТАВИЯ:
Скъпи братко,
по своя воля аз пътувах тъй,
а не по принуждение. Антоний
опечали слуха ми със слуха,
че ти се готвиш за война, и аз
поисках разрешение от него
да дойда тук.

ЦЕЗАР:
И го получи бързо,
за да не си препънка между него
и неговата похот!

ОКТАВИЯ:
Господарю,
не говори така!

ЦЕЗАР:
Очи аз имам
във двора му, по вятъра узнавам
за всичко там. Къде е той сега?

ОКТАВИЯ:
В Атина, господарю.

ЦЕЗАР:
Не, о, моя
измамена сестрице! Клеопатра
е кимнала и царството си той
е дал на една стърва. Против нас
те сбрали са царете на земята:
Бокх, цар на Либия; Адал, владетел
на Тракия; арабския цар Малх;
цар Ирод от Юдея; Филаделф
Пафлагонийски; Митридат, царуващ
над Комаген; владетеля на Понт;
Аминтас Ликаонски; Архелай
Кападокийски; Полемон — властител
над Мидия; и много други скиптри.

ОКТАВИЯ:
О, аз, разкъсвана от тази разпра
между роднини, във която всеки
очерня другия!

ЦЕЗАР:
Ела! Ела!
Писмата ти отлагаха разрива,
додето не разбрахме колко ти
си мамена, а ние — застрашени
от своето нехайство. Ободри се,
срещни така необходимостта,
че тя покоя ти да не разстройва,
и остави без плач да се изпълни
предначертаното! Добре дошла,
безценна моя! С теб се надругаха,
но мен и тез, които те обичат,
небето е избрало да платим
на твоя оскърбител. Ободри се!
Добре дошла!

АГРИПА:
Добре дошла, госпожо!

МЕЦЕНАТ:
Добре дошла, любезна! Няма в Рим
сърце, което да не те обича
и съжалява. Само Марк Антоний,
заклет прелюбодеец, те отблъсна
и даде жезъла си на една
продажница, която вири нос
срещу властта на Рим!

ОКТАВИЯ:
Нима е тъй!

ЦЕЗАР:
За жалост, да. Но ти не падай духом!
Ела! Търпение, сестрице моя!

КЛЕОПАТРА:
Аз теб ще те науча, само чакай!

ЕНОБАРБ:
Защо, защо, защо?

КЛЕОПАТРА:
Затуй, защото
си казал, че понеже съм жена,
не бива да се меся във войната!

ЕНОБАРБ:
А бива ли? А? Бива ли? Кажи де!

КЛЕОПАТРА:
На мене лично тя е обявена —
защо да не участвам в нея лично?

ЕНОБАРБ:
Аз бих ти казал, че ако във боя
използвахме кобили и жребци,
жребците нямаше да са полезни:
те заедно с ездачите си биха
били върху кобилите!

КЛЕОПАТРА:
Какво?

ЕНОБАРБ:
От твоето присъствие Антоний
ще се разсейва. Ти ще му отнемеш
ум, време, дух — неща, които в боя
са крайно нужни. В Рим и без това
го считат лекомислен и говорят,
че таз война у нас се ръководи
от твоите слугини и евнуси!

КЛЕОПАТРА:
Дано тоз Рим потъне вдън морето,
та да изгният всичките езици,
плющящи против нас! Аз хвърлям средства
във таз война, глава съм на Египет,
и ще участвам в боя като мъж!
Не ми пречи — аз няма да се върна!

ЕНОБАРБ:
Аз свойто казах го... Антоний иде!

Влизат Антоний и Канидий.

АНТОНИЙ:
Не е ли удивително, Канидий,
че от Брундизиум и от Тарент
е прекосил Йонийското море
и стигнал до Торин тъй бързо?...Мил
ти чу ли тази новост?

КЛЕОПАТРА:
Бързината
най-силно смайва бавния.

АНТОНИЙ:
Ха-ха!
Упрекване, достойно за устата
на най-добрия мъж! Канидий, ние
ще се сразим със него по море.

КЛЕОПАТРА:
Разбира се! Как инак?

__КАНИДИЙ__
А защо
решил си тъй, велики господарю?

АНТОНИЙ:
Защото той ни предизвиква тъй.

ЕНОБАРБ:
И ти го предизвика на двубой!

__КАНИДИЙ__
А след това — на битка при Фарсала,
където Юлий Цезар би Помпея;
но твоите предложения не му
изнасяха и той не ги прие.
Последвай примера му!

ЕНОБАРБ:
Твоят флот
е управляван от магаретари
и земеделци — паплач, насъбрана
надве-натри; а неговите хора
са опитни от битките с Помпей.
Той има бързи кораби, ти — бавни.
Не е позорно, ако, по-подготвен
за сушата, откажеш да се мериш
с врага във морски бой.

АНТОНИЙ:
Не, в морски, в морски!

ЕНОБАРБ:
Достойни господарю, тъй ти сам
отказваш се от своето безспорно
предимство по земя; разкъсваш свойта
войска от пехотинци-ветерани;
не искаш да използваш своя опит
на рядък пълководец; изоставяш
единствения верен път, по който
очаква те успех, и се предаваш,
отхвърлил питомното, във ръцете
на дивото!

АНТОНИЙ:
Ще водим морски бой!

КЛЕОПАТРА:
Аз разполагам със шейсет галери,
добри като на Цезар.

АНТОНИЙ:
Ще запалим
излишните си кораби и с флот,
въоръжен до зъби, ще отхвърлим
врага си пред нос Акциум. Във случай
на неуспех ще му дадем повторно
сражение по суша.
Влиза Вестител.
Казвай бързо!

ВЕСТИТЕЛ:
Вестта е вярна, господарю — Цезар
е взел Торин! Видели са го наши!

АНТОНИЙ:
Възможно ли е лично да е бил?
Не вярвам. Вече чудно е това, че
войската му е там. Канидий, ти
поемаш армията във състав
от деветнайсет тежки легиона
и над дванайсет хиляди ездача.
Аз качвам се на кораба... Напред,
Тетидо моя!...
Влиза Ветеран.
Говори, войнико!

ВЕТЕРАНЪТ:
Военачалнико, недей избира
войната по море! Не се осланяй
на гнили талпи! Или се съмняваш
във тоз мой меч и в тези мои рани?
Египтяни и финикийци нека
да цопат из водата като гъски —
ний свикнали сме да ковем победи
с два крака на земята!

АНТОНИЙ:
Чух. Върви си!
Излиза заедно с Клеопатра и Енобарб.

ВЕТЕРАНЪТ:
Заклевам се във Херкулес, аз мисля,
че имам право!

__КАНИДИЙ__
Имаш, ветеране,
но неговите действия се дърпат
отдругаде. Водачът ни е воден
и всички сме войници на жена!

ВЕТЕРАНЪТ:
Не си ли ти началник на войската
по суша — пехотинци и ездачи?

__КАНИДИЙ__
Да. Марк Октавий, Целий, Марк Юстей,
Публикола командват по море,
а аз на суша. Цезар маневрира
с невероятна скорост.

ВЕТЕРАНЪТ:
Той придвижи,
оставайки сам в Рим, на малки части
войската си и със това излъга
разузнавачите ни.

__КАНИДИЙ__
Кой е негов
главнокомандващ да си чул?

ВЕТЕРАНЪТ:
Чух. Тавър —
така се казвал.

__КАНИДИЙ__
Зная го добре.

Влиза Вестител.

ВЕСТИТЕЛЯТ:
Канидий, Марк Антоний те желае
при себе си!

__КАНИДИЙ__
Със новости туй време
е бременно и ражда по една
на всеки миг!

Излизат.


Осма сцена

Равнина край Акциум.
Влизат Цезар и Тавър начело на Войската си в поход.

ЦЕЗАР:
Сега внимавай, Тавре!

__ТАВЪР__
Слушам, Цезар!

ЦЕЗАР:
Преди да свърши боят по море
ти няма да нападаш. Стой спокойно,
не предизвиквай бой! И не надхвърляй
предписаното в този свитък! Днес
решават се съдбите ни.

Излизат.


Девета сцена

Другаде в равнината край Акциум.
Влизат Антоний и Енобарб.

АНТОНИЙ:
Строй ескадроните ни там по склона
пред фронта на противника! От него
ще виждаш корабите и ще можеш
да действаш съответно!

Излизат.


Десета сцена

Другаде в равнината край Акциум.
Влизат с Войските си: от една страна — Канидий; от друга — Тавър. Те пресичат сцената и излизат, след което се чува шум на морска битка. Тръбен звук. Влиза Енобарб.

ЕНОБАРБ:
Провал! Провал! Не мога да ги гледам!
"Антониада" — водещият кораб
на Клеопатра с другите шейсет
египетски платна обръщат нос
и бягат! О, очите ми се пръскат!

Влиза Скар.

СКАР:
О, богове! Богини! Висш събор
на всички божества!

ЕНОБАРБ:
Защо ги викаш?

СКАР:
Изпуснахме две трети от света
по чиста глупост! Толкова царства
да процелува!

ЕНОБАРБ:
Как изглежда боят?

СКАР:
А как изглежда чумавият малко
преди смъртта си? Тази породиста,
разгонила се циганска кобила —
проказа да я хване! — още бяха
еднакви изгледите за победа
като близнаци в същи час родени —
и нашият дори по-пръв бих казал! —
таз курва, като крава пощръкляла,
изду платна и драсна!

ЕНОБАРБ:
Туй видях
и от позора тези две очи
така ме заболяха, че не смогнах
да гледам по-нататък!

СКАР:
Щом тя духна,
Антоний, раб на нейните магии,
с платна изпляска като див гъсок
след женската си и посред разгара
на битката политна подир нея!
За пръв път виждам толкоз срамна гледка!
Чест, опитност, безстрашие не са се
проваляли така!

ЕНОБАРБ:
Уви! Уви!

Влиза Канидий.

__КАНИДИЙ__
Задъхала се, морската ни гордост
потъва най-печално! Ако беше
той прежният Антоний, този бой
би свършил иначе! О, той ни даде
най-срамен пример с бягството си!

ЕНОБАРБ:
А?
Дотам ли я докарахте? Е, хайде,
добър ви път тогава!

__КАНИДИЙ__
Тя и той
отплаваха със курс Пелопонес.

СКАР:
Не е далеч до него. Ще отида
и ще изчакам там да се развият
събитията.

__КАНИДИЙ__
Аз ще се предам
с войската си на Цезар. Преди мен
шестима царя дадоха ми пример!

ЕНОБАРБ:
Пък аз ще следвам гаснещия жребий
на Марк Антоний, па макар умът ми
да духа срещу мен!

Излизат.


Единадесета сцена

Александрия. В двореца на Клеопатра.
Влиза Антоний със Свитата си.

АНТОНИЙ:
Не, чувайте! Земята сякаш вече,
засрамена, не иска да ме носи!
Елате! Аз съм толкоз закъснял
по друма на света, че се загубих
в нощта завинаги. Една галера
с товар от злато чака ви на кея.
Вървете, разделете го и с Цезар
сключете мир!

ВСИЧКИ:
Да бягаме? Не ние!

АНТОНИЙ:
Аз сам побягнах и научих всички
страхливци да си плюят на петите.
Приятели, вървете! Аз избрал съм
посока, във която нямам нужда
от никого. Вървете! Долу чака
хазната ми. Вземете я! Червя се
в очите да погледна таз, която
последвах в боя! Темето ми, вижте,
е сякаш в разпра: белите му косми
осъждат черните за безразсъдство,
а те пък — белите, за страх и глупост!
Вървете, казах! Ще ви дам писма
до някои приятели, които
ще ви проправят пътя. Без сълзи!
И не упорствайте, а приемете
тоз изход, който мойта безизходност
предлага ви! Да бъде изоставен
тоз, който изоставил се е сам!
Към кея! Ще ви дам хазната лично,
но, моля ви, за миг ме оставете!
Да, моля ви! Аз вече нямам право
да заповядвам и затуй ви моля
да ме оставите. След миг ще дойда.

Сяда.
Влиза Клеопатра, подкрепяна от Хармиана, Ира и Ерос.

ЕРОС:
Иди и утеши го, господарко!

ИРА:
Стори го, господарко! Не, не спирай!

ХАРМИАНА:
Това остава само. Направи го!

КЛЕОПАТРА:
Да седна! О, Юнона!

АНТОНИЙ:
Не, не, не!

ЕРОС:
Видя ли кой дошъл е, господарю?

АНТОНИЙ:
О, срам, срам, срам!

ХАРМИАНА:
Госпожо!

ИРА:
О, царице!

ЕРОС:
О, господарю!

АНТОНИЙ:
При Филипи той,
като танцьор изобщо не измъкна
от ножницата меча си, когато
аз, аз разбивах мършавия Касий,
аз слагах край на Брутовата лудост!
На думи той, чрез свойте подчинени,
се биеше, не беше помирисал
безстрашните редици на войската!...
А пък сега!... Но все едно!...

КЛЕОПАТРА:
Припадам!

ЕРОС:
Царицата! О, скъпи господарю,
царицата е тука!

ИРА:
Господарко,
стани и утеши го! Той не е
на себе си от срам!

КЛЕОПАТРА:
Добре, крепи ме!

ЕРОС:
Стани, о, благородни господарю!
Царицата към теб пристъпва! Виж я!
Главата й е клюмнала. Не я ли
спасиш с утеха, смърт ще я срази!

АНТОНИЙ:
Аз благородството си опетних
с нечувана постъпка!

ЕРОС:
Господарю,
царицата!

АНТОНИЙ:
Царице на Египет,
догде докара ме! Виж как отвеждам
от теб посрамен взор, за да го вперя
назад към туй, което натопил съм
в безчестие!

КЛЕОПАТРА:
О, господарю мой,
прости ми за плашливите платна!
Не знаех, че ще тръгнеш подир мен.

АНТОНИЙ:
Египтянко, ти знаела си, да,
че, вързано за твоето кормило,
сърцето ми след тебе ще потегли!
Ти знаела си, че си пълновластна
над моя дух, че бях готов тогава
да стъпча волята на боговете,
ако ми беше кимнала!

КЛЕОПАТРА:
Прости ми!

АНТОНИЙ:
Сега ще трябва на един хлапак
да пращам унизителни молби,
да прося, да извъртам! Аз! Аз, който
играл съм с половината земя,
градейки и разтуряйки съдби!
Да, ти си знаела, че съм ти раб,
че моят меч, омекнал от любов,
те слуша винаги!

КЛЕОПАТРА:
О, прошка, прошка!

АНТОНИЙ:
Не, сълзи не рони! В една от тях
печалби, загуби се стапят мигом!
Дай устни и не искам друго! Пратих
наставника на нашите деца
с послание. Дали се е завърнал?
Усещам се оловен... Вино! Гозби!
Най-дръзко срещаме Съдбата ние,
когато тя най-яростно ни бие!

Излизат.


Дванадесета сцена

Египет. В лагера на Цезар.
Влизат Цезар, Агрипа, Долабела, Тирей и други.

ЦЕЗАР:
Да влезе пратеникът на Антоний!
Познава ли го някой?

__ДОЛАБЕЛА__
Аз го зная:
учител някакъв! Добре оскубан
е нашият Антоний, щом ни праща
такова незначително перце
от своето крило; той, който вчера
не знаеше с кой цар да си послужи
за пратеник!

Влиза Евфроний.

ЦЕЗАР:
Ела насам и казвай!

__ЕВФРОНТИЙ__
Какъвто съм, съм пратен от Антоний.
До днес за целите му бях, каквото
е за морето капката роса
по миртовия лист!

ЦЕЗАР:
Добре! Нататък!

__ЕВФРОНТИЙ__
Той в тебе поздравява господаря
на свойта участ и жадува само
възможност да живее във Египет,
като — при отказ — свежда свойта просба
до туй като обикновен човек
да диша под небето на Атина.
За него толкоз. Второ: Клеопатра,
признавайки мощта ти, се прекланя
пред твоето величие и проси
за своите наследници, чиято
съдба е във ръцете ти, венеца
на Птолемеите.

ЦЕЗАР:
Аз — Цезар — нямам
ухо за искането на Антоний.
Царицата ще бъде благосклонно
изслушана, ако изгони своя
опозорен приятел от Египет
или накара да го умъртвят.
Направи ли го, просбите й няма
да са нахалост. Толкова за тях.

__ЕВФРОНТИЙ__
Фортуна да е с тебе!

ЦЕЗАР:
Изведете
посланика от лагера!
Евфроний излиза.
Към Тирей.
Сега
ще видим сладкодумството ти. Тръгвай
и гледай да откъснеш Клеопатра
от Марк Антоний. Обещавай щедро,
каквото иска, и прибавяй още
по свое хрумване от мое име!
Жените и в охолство са си слаби,
а в нужда и най-чистата весталка
не устоява. Действувай, Тирей!
Употреби ума си и ще имаш,
каквото пожелаеш!

__ТИРЕЙ__
Тръгвам, Цезар!

ЦЕЗАР:
И наблюдавай как Антоний носи
провала си. Влез в неговите мисли,
разнищвайки най-малката подробност
в държанието му!

__ТИРЕЙ__
Разбрано, Цезар!


Тринадесета сцена

Александрия. В двореца на Клеопатра.
Влизат Клеопатра, Енобарб, Хармиана и Ира.

КЛЕОПАТРА:
Сега какво ще правим, Енобарбе?

ЕНОБАРБ:
Ще си умрем от мъка!

КЛЕОПАТРА:
Кой — как мислиш —
виновен е, Антоний или аз?

ЕНОБАРБ:
Антоний само, тъй като допусна
страстта да заповядва на ума му.
Какво, че ти побягнала си в страх
пред грозната картина на войната,
в която два противника ужасни
се плашат един други? Той защо
последва те? Любовният сърбеж
не биваше да победи дълга му,
когато двете части на света
се сблъскваха, и то заради него!
По-срамен от разгрома бе мигът,
когато той, извил кърма, побягна
след бягащите твои знамена
пред зяпналия флот!

КЛЕОПАТРА:
Мълчи! Той иде!

Влизат Антоний и Евфроний.

АНТОНИЙ:
Така ли ти отвърна?

__ЕВФРОНТИЙ__
Да, така.

АНТОНИЙ:
Че тя при него ще намери милост,
ако ме предаде?

__ЕВФРОНТИЙ__
Тъй каза той.

АНТОНИЙ:
Кажи й го!... На юношата Цезар
прати, царице моя, тази вече
сивееща глава и ще препълни
той чашата на твоите прищевки
с владения!

КЛЕОПАТРА:
Нима за таз глава
говориш, скъпи мой!

АНТОНИЙ:
Назад към него!
Кажи му, че цветът на младостта,
със който той окичен е, изисква
от него личен подвиг. Легиони,
пари, галери би могъл да има
и някой пъзльо; и едно детенце
могло би да надвива чрез добри
военачалници. И затова
аз предизвиквам го да се откаже
от своите предимства и излезе
със мен, залязващия, на двубой!...
Не, по-добре е писмено! Ела!

Излиза, следван от Евфроний.

ЕНОБАРБ:
Да, много вероятно! На върха
на свойта сила Цезар ще заложи
победата си в цирково двуборство
на гладиатори! Сега разбирам,
че нашият разсъдък е във връзка
със битието ни и че когато
отвън нещата ни вървят надолу,
отпада с тях и вътрешната мощ.
Да мисли, че преливащият Цезар
двубоя ще приеме с него, който
опразнен е от всичко! Цезар, ти
сразил си и ума му!

Влиза Прислужник.

__ПРИСЛУЖНИКЪТ__
Вест от Рим!

КЛЕОПАТРА:
Без други церемонии? Девойки,
погледайте, пред вехнещата роза
как стискат нос тез, дето на колене
се влачеха пред пъпката!... Да влезе!

Прислужникът излиза.

ЕНОБАРБ:
Във мен се борят преданост и ум.
Да бъдеш верен на един безумец,
е жива лудост; ала верността
към падналия господар надвива
надвилия го и с това остава
в историята.

Влиза Тирей.

КЛЕОПАТРА:
Волята на Цезар?

__ТИРЕЙ__
Изслушай я на четири очи!

КЛЕОПАТРА:
Приказвай смело! Тук са само свои.

__ТИРЕЙ__
Чии? И на Антоний може би?

ЕНОБАРБ:
Приятели са нужни на Антоний,
тъй както и на Цезар. Ако Цезар
поиска, господарят ни ще бъде
приятел с него; и тогава ние
ще бъдем с този, със когото той е —
и значи с Цезар!

__ТИРЕЙ__
Щом е тъй, царице,
знай: Цезар моли в тежкия си час
да взимаш под внимание това,
че той е Цезар.

КЛЕОПАТРА:
Царствен жест. Нататък.

__ТИРЕЙ__
Той знае, че от страх, а не от обич
прегърнала си Марк Антоний...

КЛЕОПАТРА:
О!

__ТИРЕЙ__
... и счита, че честта ти е била
насила опетнена; за което
скърби със тебе.

КЛЕОПАТРА:
Той е бог и вижда
самата правда. Мойта обич беше
не доброволно дадена, а взета
със принуждение!

ЕНОБАРБ:
По тоз въпрос
попитал бих Антоний! Господарю,
щом даже и най-близката ти бяга,
ти, явно, тъй издънен си, че трябва
да те оставим да потъваш сам!

Излиза.

__ТИРЕЙ__
Ще мога ли, царице, да предам
на Цезар твоята молба към него?
Защото той почти те умолява
да му поискаш нещо и, повярвай,
ще бъде искрено щастлив да види
как правиш от победата му стълба
за себе си, особено ако
би чул, че ти, оставила Антоний,
поставяш бъдещата си съдба
под неговия жезъл на световен
домовладетел.

КЛЕОПАТРА:
Как е твойто име?

__ТИРЕЙ__
Тирей, царице.

КЛЕОПАТРА:
Пратенико драги,
кажи на Цезар, че целувам с трепет
ръката му; че коленопреклонно
в нозете му поставям своя скиптър;
че съм готова от гласа, пред който
прекланя се земята, да изслушам
присъдата си!

__ТИРЕЙ__
Благороден избор!
Когато, срещайки съдба враждебна,
разсъдъкът ни се задоволява
със постижимото, не може нищо
да му препречи пътя. Разреши ми
да сложа на ръката ти тоз дълг
на мойто уважение!

КЛЕОПАТРА:
Бащата
на твоя Цезар често, след като
обмислял бе кои царства да срине,
обичаше да гали и целува
тез недостойни пръстчета.

Влизат Антоний и Енобарб.

АНТОНИЙ:
Милувки,
кълна се в Юпитера Гръмовержец!
Ти кой си, рабе?

__ТИРЕЙ__
Само изпълняващ
повелята на земния владика,
на най-достойния да бъде слушан
на тоя свят!

ЕНОБАРБ:
И боят не ти мърда!

АНТОНИЙ:
Слуги!... Сто дявола! Ах, ястреб!... Где сте,
негодници?... Властта ми изветря!
Доскоро, като викнех: "Хей!", царе
се блъскаха като деца със вик:
"Какво да сторим?"... Глухи ли сте всички
Аз още съм Антоний!
Влизат неколцина Прислужници.
Този шут
да се нашиба, както подобава!

ЕНОБАРБ:
По-лесно се играе с младо лъвче,
отколкото с лъв, дряхъл и умиращ!

АНТОНИЙ:
Нашибайте го, казах! Който дръзне —
дори и да е първият от всички,
които са съюзници на Цезар! —
да пипне тази... как да я наричам,
откак престана да е Клеопатра?...
Нашибайте го здраво! Докато
устенца изкриви като хлапе
и заскимти за милост!

__ТИРЕЙ__
Марк Антоний!...

АНТОНИЙ:
Нашибайте го и го доведете
отново тука! Този шут самичък
ще отнесе едно писмо от мен
на господаря си!
Прислужниците излизат, извеждайки Тирей.
Когато те видях, ти беше вече
полуувехнала! Нима оставих
без гънчица постелята си в Рим,
чеда не пожелах от брак законен
с една светица, за да бъда мамен
от някаква, която се заглежда
в слугите ми?

КЛЕОПАТРА:
Добри ми господарю!...

АНТОНИЙ:
Ти винаги била си леконравна,
ала когато ний закоравеем
в пороците си, боговете мъдри
зашиват клепките ни, задушават
ума ни в собствената наша смрад,
подучват ни да славим свойта грешка
и смеят ни се, гледайки как гордо
вървим към пропастта!

КЛЕОПАТРА:
Дотам ли стигна!

АНТОНИЙ:
Заварих те като студена мръвка
във блюдото на Цезар!... Туй да беше!
И Цезар те е взел, огризка вече,
от Кней Помпей!... И нека не говорим
за тез-онез горещи часове,
които често зобала си скришом
от хорската мълва! Защото ти,
макар да подозираш какво значи
"умереност", уверен съм, не знаеш
какво е тя!

КЛЕОПАТРА:
Защо е всичко туй?

АНТОНИЙ:
Да позволяваш на един от тези,
които длан протягат за почерпка
с "Да ви поживи Бог!", да си играе
с ръката ти — печат недосегаем,
светиня за сърцата на царе!
Да бяхме на Базанските полета,
бих надмучал рогатото им стадо,
защото да беснея имам повод
и кротко да говоря би било
като от гърло в примка да излизат
слова на благодарност към палача!
Влиза Прислужник, следван от Тирей.
Добре ли го нашибахте?

__ПРИСЛУЖНИКЪТ__
Добре.

АНТОНИЙ:
Пищя ли? Милост иска ли?

__ПРИСЛУЖНИКЪТ__
Поиска
пощада, господарю.

АНТОНИЙ:
Ако твоят
баща е жив, да плаче, че добил е
син вместо дъщеря! А ти без радост
да следваш своя Цезар при триумфа,
защото за това, че си го следвал,
си бил нашибан! И от днес, щом зърнеш
ръчица бяла, треска да те друса
и в пот избива! Разкажи на Цезар
как бил си тук приет и нека помни,
че почва да ме дразни с това свое
презрително натъртване на туй
какво съм днес, забравящо какво
съм бил преди! А аз избухвам лесно
сега, когато моите звезди
напуснаха високите си сфери,
за да захвърлят своите огньове
във бездните на ада. Ако нему
това, което казах и извърших,
не се понрави, в негови ръце е
един освобожденец мой — Хипарх, —
над него може с клещи, бич, бесило
да ми плати! Ти сам му го поискай!
И махай от очите ми тоз свой
нашарен гръб!

Тирей излиза.

КЛЕОПАТРА:
Дали ще свършиш скоро?

АНТОНИЙ:
Уви, луната земна на Антоний
е в затъмнение и му вещае
невесел край!

КЛЕОПАТРА:
Аз трябва да го чакам!

АНТОНИЙ:
Нима за да ласкаеш Цезар, смигаш
на роба му?

КЛЕОПАТРА:
Не ме ли знаеш още?

АНТОНИЙ:
Нима сърцето ти е лед към мен?

КЛЕОПАТРА:
Ако е тъй, от него охладено
небето с град отровен да удари
по таз земя и първият му камък
да разтопи живота ми, преди
да се е сам стопил! Със втори удар
да умъртви Цезарион и смаже
един след други спомените кръвни
на моята утроба, а след тях
и целия египетски народ,
та дълго непогребан, с леш да храни
мухите и комарите на Нил!...

АНТОНИЙ:
Спри! Аз ти вярвам! Цезар наближава
Александрия. Тука в бой ще срещна
съдбата му! Войската ни се би
добре на суша; пръснатият флот
се сбра отново и внушава страх.
Къде си бил, мой дух? Повярвай, скъпа,
ако се върна, за да те целуна,
ще съм обагрен в кърви! Летописци
ще споменават мен и моя меч!
Не всичко е загубено!

КЛЕОПАТРА:
Отново
усещам храбрия си господар!

АНТОНИЙ:
Ще бъда тройно силен, ловък, смел!
И без пощада! Пленниците нявга
спасяваха се със една шега —
днес, зъби стиснал, ще изпращам всеки,
изпречил ми се, в мрака! Дай ръка!
И нека се нарадваме на още
една безгрижна нощ! Извикай мойте
невесели другари и налей
отново в чашите! Да заглушим
среднощната камбана! Хайде!

КЛЕОПАТРА:
Днес е
рожденият ми ден и аз си мислех,
че той ще мине тъжно, ала щом
Антоний пак Антоний е, и аз
ще бъда Клеопатра!

АНТОНИЙ:
Да, нещата
ще се оправят!

КЛЕОПАТРА:
Да се съобщи
на всичките началници да дойдат
при господаря ни!

АНТОНИЙ:
Ще им говоря
и ще накарам виното да цвръкне
през белезите им! В мен има сок!
Във бъдещия бой дори Смъртта
ще ми завиди, че кося по-славно
от чумата й!

Излизат всички освен Енобарб.

ЕНОБАРБ:
Сега и мълнията той би срещнал
с отворени очи! Но тази храброст
е често плод на прекомерен страх.
Тъй гълъбът, останал без надежда,
напада ястреба. У Марк Антоний
отслабващият мозък дава сила
на смелостта, а щом духът расте
за сметка на ума, той сам изяжда
оръжието си. Ще гледам някак
да го напусна.

Излиза.



Четвърто действие
Първа сцена

В лагера на Цезар пред Александрия.
Влизат Цезар, Агрипа и Меценат с Войската си. Цезар чете писмо.

ЦЕЗАР:
Нарича ме "хлапе" и ме заплашва,
че щял да ме изхвърли от Египет!
Набил е моя пратеник и иска
да сме се срещнели в открит двубой.
Антоний срещу Цезар!... Съобщете
на стария крамолник, че когато
реша да мра, ще си намеря други,
по-умни начини, а дотогава
надсмивам се на призива му!

МЕЦЕНАТ:
Звярът
е капнал от гонитбата, щом вече
извръща се да хапе. Удряй здраво!
Не го оставяй да си вземе дъх!
Гневът се брани зле!

ЦЕЗАР:
Предизвестете
началниците ми, че боят утре
ще е последен. Стигат ни и тези,
които се прехвърлиха към нас
от неговия лагер, за да можем
да го пленим. Таз вечер пир за всички!
Запаси имаме дори в излишък,
а пък войниците си заслужават
добра почерпка. Бедният Антоний!

Излиза.


Втора сцена

Александрия. В двореца на Клеопатра.
Влизат Антоний, Клеопатра, Енобарб, Хармиана, Ира, Алексас и други.

АНТОНИЙ:
Отказва да ме срещне във двубой?

ЕНОБАРБ:
Така е.

АНТОНИЙ:
А защо?

ЕНОБАРБ:
Защото той
е двайсет пъти по-щастлив от теб
и тоз двубой би бил двубой на двайсет
срещу един.

АНТОНИЙ:
Тогава още утре
сражение по суша и море!
Едно от двете: или ще се върна
от него жив, или ще съживя
умиращата своя чест във баня
от топла кръв! А тебе, Енобарбе,
привлича ли те битката?

ЕНОБАРБ:
Жадувам
да скоча в нея с вик: "Или-или!"

АНТОНИЙ:
Войнишка реч!... Извикайте слугите!
Желая днес да бъда на вечеря
великодушен с тях!
Влизат неколцина Прислужници.
Ти! Дай ръка!
За честната ти служба!... И за твойта!...
И ти!... И ти!... Навремето царе
надварваха се с вас да ме обслужват!

КЛЕОПАТРА:
Какви са тез чудатости?

ЕНОБАРБ:
Каквито
поникват във ума ни от скръбта!

АНТОНИЙ:
Ти също беше честен! О, да можем
да си сменим местата: аз да стана
тълпа слуги, а вий — един Антоний,
та с честна служба да ви заплатя
за верността!

ВСИЧКИ:
Опазило небето!

АНТОНИЙ:
Добре, добре! Довечера, тогава
пълнете чашата ми до ръба
и ме обслужвайте тъй, както нявга,
когато половината земя
прислужница ми беше като вас!

КЛЕОПАТРА:
Какво цели с това?

ЕНОБАРБ:
Да ги разплаче.

АНТОНИЙ:
Таз вечер само! Може би със нея
ще свърши службата ви и вий вече
не ще ме видите или ако
ме видите, ще бъда куца сянка
от себе си. Кой знае, може утре
да служите на други господар.
Не, аз ви гледам със прощален взор,
но никой не ви гони, честни мои,
напротив, аз, привързал се към вас,
държа ви, както казва се, "до смърт"
Два часа тази вечер! Само толкоз,
и Зевс да ви закриля!

ЕНОБАРБ:
Господарю,
защо ти трябва да ги натъжа ваш?
Виж, плачат всички. А и аз, глупакът,
като че имам не очи, а две
сълзливи глави лук! О, срам за нас!
Не ни превръщай във жени!

АНТОНИЙ:
Ха-ха!
Проклет да съм, ако целял съм туй!
Сълзите ви са чисти и от всяка
пониква цветето на милостта!
Не, вярвайте, вий зле сте ме разбрали
в печален смисъл. Аз желаех само
да ви приканя с Бакхусови факли
да изгорим нощта. Аз твърдо вярвам,
че утрешният ден ни обещава
не смърт достойна, а живот с победа!
Елате с мен във вино да удавим
невеселите мисли!

Излизат.


Трета сцена

Александрия. Пред двореца на Клеопатра.
Влизат двама Войници.

ПЪРВИ ВОЙНИК:
Е, лека нощ, че утре бой ни чака.
ВТОРИ: ВОЙНИК:
И то решаващ. Лека нощ. Не чу ли
да се говори нещо из града?

ПЪРВИ ВОЙНИК:
Не, нищо. Какво има?
ВТОРИ: ВОЙНИК:
Слух навярно.
Е, хайде лека!

ПЪРВИ ВОЙНИК:
Лека и на тебе!

Влизат други двама Войници.
ВТОРИ: ВОЙНИК:
Братлета, днес очи, уши нащрек!
ТРЕТИ ВОЙНИК:
Не се страхувайте! Спокоен отдих!

__ЧЕТВЪРТИ ВОЙНИК:
Ти там, аз тук!
Трети и Четвърти войник застават на пост, Първи и Втори войник се отдалечават.
И утре, стига флотът
да удържи, главата си залагам,
че нашата пехота ще надвие!
ТРЕТИ ВОЙНИК:
Да, тя е опитна и с бодър дух!

Звук на обои изпод земята.

__ЧЕТВЪРТИ ВОЙНИК:
Какъв е този звук?

ПЪРВИ ВОЙНИК:
Я, чувай!
ВТОРИ: ВОЙНИК:
Тихо!

ПЪРВИ ВОЙНИК:
Звучи във въздуха!
ТРЕТИ ВОЙНИК:
Изпод земята!

__ЧЕТВЪРТИ ВОЙНИК:
Дали е на добро?
ТРЕТИ ВОЙНИК:
Не е!

ПЪРВИ ВОЙНИК:
Мълчи!
Какво ли значи туй?
ВТОРИ: ВОЙНИК:
Бог Херкулес,
безсмъртният закрилник на Антоний
го изоставя!

ПЪРВИ ВОЙНИК:
Я ела да видим
дали и другите от караула
го чуват като нас.
ВТОРИ: ВОЙНИК:
Ей, вие там!
Не чувате ли?

ВСИЧКИ:
Чуваме, как не!...
На, ето!... Чудна работа!... Чуй!... Чувай!

ПЪРВИ ВОЙНИК:
Магьосничество!
ТРЕТИ ВОЙНИК:
Чуйте, чуйте! Ей го!

ПЪРВИ ВОЙНИК:
Да го последваме, додето можем!
Вървете с мен! Да видим где ще стихне!

ВСИЧКИ:
Добре!... Невероятно!... Чудеса!

Излизат.


Четвърта сцена

Александрия. В двореца на Клеопатра.
Влизат Антоний и Клеопатра, следвани от Хармиана и други от Свитата.

АНТОНИЙ:
Доспехите ми, Ерос!

КЛЕОПАТРА:
Има време.
Ела, поспи!

АНТОНИЙ:
Не, гълъбче! Хей, Ерос!
Доспехите ми, казах!
Влиза Ерос, носейки доспехи.
Закови ме
във своето желязо, верни друже!
Ако съдбата днес не бъде с нас,
това ще е, защото й се смея!
Започвай!

КЛЕОПАТРА:
И аз искам да помогна.
Това къде е?

АНТОНИЙ:
Остави, недей!
Ти обкова сърцето ми във броня,
но тука... Не!... Това!... Това!...

КЛЕОПАТРА:
Почакай!
Ще ти помогна... Трябва да е туй.

АНТОНИЙ:
Така! Сега победата е моя!...
Видя ли я, приятелю? Побързай,
върви да сложиш ризница и ти!

ЕРОС:
Минутка, господарю!

КЛЕОПАТРА:
Е, признай,
добре ли съм я стегнала!

АНТОНИЙ:
Отлично,
и някой дръзне ли да я отхлаби,
преди да го направя сам след боя,
ще види мълнии! Ей, Ерос, Ерос,
какво се маеш? Нашата царица
те изпревари, гледай! О, любов,
да можеше да бъдеш с мене в боя
и да разбираше от царски труд,
днес би могла да видиш един майстор
на работа!
Влиза готов за бой Войник.
Добрутро, храбри друже!
Ти, виждам, знаеш бойния си дълг!
Човек от призори се хваща с туй,
което му е присърце!

__ВОЙНИКЪТ__
Пред входа,
макар и да е рано, господарю,
те чакат в ризници хиляда войни!

Викове. Тръбен звук.
Влизат Военачалници и Войници.

__КАПИТАН__
Прекрасен ден! Началнико, здравей!

ВСИЧКИ:
Здравей, началнико!

АНТОНИЙ:
Здравейте, всички!
Тоз ден разцъфва рано, като дух
на юноша, определен за слава!...
Ха, тъй! Подай това! Така те искам!
Каквото и да става, дай една
целувка по войнишки! Бих заслужил
позорен укор, ако се разсипех
в учтивости контешки. Не, със тебе
ще се простя като железен мъж.
Които искат бой, да дойдат с мен
и аз ще им го дам!... Прощавай, скъпа!

Излизат всички освен Клеопатра и Хармиана.

ХАРМИАНА:
Царице, прибери се в свойта спалня!

КЛЕОПАТРА:
Да, да, води ме! Как безстрашно тръгна!
О, ако Цезар бе приел двубоя...
тогава може би... но тъй... Ела!

Излизат.


Пета сцена

Александрия. В лагера на Антоний.
Тръбен звук. Влизат Антоний и Ерос. Ветеранът ги посреща.

ВЕТЕРАНЪТ:
Щастлив да е тоз ден за Марк Антоний!

АНТОНИЙ:
Да бях послушал теб и твойте рани
при Акциум и водил бой на суша!...

ВЕТЕРАНЪТ:
Ако го бе направил, днес царете,
които те оставиха, и всички
войници, минали към Цезар, щяха
да бъдат с теб!

АНТОНИЙ:
Кой липсва тази сутрин?

ВЕТЕРАНЪТ:
Извикай: "Енобарб!" и тишината
ще ти отвърне кой; или ще чуеш
от лагера на Цезар глас да вика:
"Не съм от твоите!"

АНТОНИЙ:
Какво говориш?

ВЕТЕРАНЪТ:
Преминал е към Цезар.

ЕРОС:
Господарю,
сандъците му до един са тук.

АНТОНИЙ:
Избягал е, говориш?

ВЕТЕРАНЪТ:
Точно тъй.

АНТОНИЙ:
Кажи тогава, Ерос, да му пратят
сандъците във лагера на Цезар!
И нищо да не липсва! Напиши му
писмо с привети. Аз ще го подпиша.
Кажи му, че Антоний му желае
да няма вече тъй добра причина
да сменя господаря си. О, мойто
нещастие поквари честни хора!
Побързай!... Кой би казал? Енобарб!

Излизат.


Шеста сцена

Александрия. В лагера на Цезар.
Тръбен звук. Влизат Цезар и Агрипа заедно с Енобарб, Долабела и други.

ЦЕЗАР:
Агрипа, почвай боя! Разгласи,
че волята на Цезар е Антоний
да бъде хванат жив!

АГРИПА:
Ще бъде, Цезар!

Излиза.

ЦЕЗАР:
Не е далече времето, когато
навред ще бъде мир. Ако денят
ни се усмихне, с клонка от маслина
ще свържем трите части на света!

ВЕСТИТЕЛЯТ:
Войската на Антоний се разгърна!

ЦЕЗАР:
Агрипа да постави бегълците
от стана на Антоний в първи ред,
та да изглежда, че гнева си той
излива върху себе си!

Излизат всички освен Енобарб.

ЕНОБАРБ:
Алексас се отметна от Антоний.
Изпратен със послание в Юдея,
той убеди цар Ирод да премине
към Цезар, а пък Цезар заповяда
в награда за това да го разпънат.
Канидий и останалите също,
макар да са на служба, не се ползват
с доверие и чест. Постъпих подло
и тъй се кая, че от тоя свят
не чакам капка радост!

Влиза Войник.

__ВОЙНИКЪТ__
Енобарбе,
Антоний ти изпраща по човек
имуществото ти и щедър дар
от себе си. Аз пуснах го да мине
и той катърите си разтоварва
пред твоята палатка!

ЕНОБАРБ:
Взимай всичко!

__ВОЙНИКЪТ__
Не се шегувай, Енобарбе! Туй е
самата истина. Ти по-добре
върви да изпроводиш преносвача!
Аз бих го сторил сам, но съм на пост...
А твоят господар все още има
ръка на Юпитер!

Излиза.

ЕНОБАРБ:
На тоя свят
от мен по-мерзък няма и го чувствам
по-силно от когато да било!
О, Марк Антоний, руднико на щедрост,
как би ме наградил за вярна служба,
щом тъй обсипваш моята измяна
със златен дъжд? Сърцето ми се къса!
Ако не ме убие мъката, то аз
друг начин ще намеря! Ала тя
ще смогне, чувствам. Да се бия с него?
Не, тръгвам да потърся някой ров
за свойта смърт; и колкото по-смраден,
по-точно ще подхожда той за моя
опозорен живот!

Излиза.


Седма сцена

Полето между двата лагера край Александрия.
Шум от битка. Тръбен звук и барабанен бой. Влиза Агрипа, следван от Войници.

АГРИПА:
Опасно сме се врязали! Назад!
Сам Цезар с труд се справя, а пък ние
не сме очаквали подобен натиск.

Излиза заедно с Войниците си. Барабанен бой.
Влизат Антоний и раненият Скар.

СКАР:
Това се казва битка, господарю!
Да бяхме почнали така, отдавна
да сме ги върнали по домовете
с превързани глави!

АНТОНИЙ:
Но ти кървиш!

СКАР:
Две резки имах като "Х"; сега
получих едно "О", така че стана
от "Х" на "ОХ"!

Далечен сигнал за оттегляне.

АНТОНИЙ:
Оттеглят се!

СКАР:
Командвай!
Да ги заврем в отходните им ями!
За още седем рани имам място!

Влиза Ерос.

ЕРОС:
Отстъпват, господарю! Можем вече
да считаме победата добита!

СКАР:
Не, не! След тях, след тях! Да ги подгоним
като на лов за зайци! Ех, че радост
да трепеш бягащи!

АНТОНИЙ:
Добре, добре!
Като завършим, ще те наградя
веднъж за весел дух и дваж за храброст!
Ще дойдеш ли?

СКАР:
И куцайки, със теб съм!


Осма сцена

Пред стените на Александрия.
Тръбен звук. Влизат с победна крачка Антоний, Скар и Войници.

АНТОНИЙ:
Прогонихме го в стана му. Един
да съобщи на нашата царица
за славния ни подвиг! Утре рано,
преди да зазори, ще сме пролели
кръвта, която днеска ни убегна.
Благодаря на всички ви за туй,
че храбри сте и че се бихте смело
за мойто дело, сякаш беше дело
на всекиго от вас! Не съм видял
тъй много Хекторовци наведнъж!
Жени и близки ви очакват вкъщи,
вървете, прегърнете ги и с гордост
разказвайте им своите дела,
додето те със радостни сълзи
отмиват спечената кръв по вас
и със целувки правят да зараснат
херойските ви рани!
Влиза Клеопатра.
Към Скар.
Дай десница!
На нашата велика чародейка
ще те представя, за да награди
делата ти със свойта благодарност!...
О, земно слънце, обгърни с ръце
железообкованата ми шия
и както си във царствени одежди,
до мене притисни се и яхни
през бронята галопа триумфален
на моето сърце!

КЛЕОПАТРА:
О, господарю
на господарите, храбрецо дивни,

нима с усмивка връщаш се, спасил се
от примката огромна на съдбата?

АНТОНИЙ:
До дупка гонихме ги, славей мой!
Момиченце, под тези сиви косми
все още има мозък, който може
да спори с младостта! Удостои
напуканите устни на тогова
със милостта на нежните си пръсти!
Войнико, целуни ги!... В боя той
приличаше на бог, възненавидил
човечеството цяло!

КЛЕОПАТРА:
Ще ти дам,
приятелю безстрашни, златна броня,
красила гръд на цар!

АНТОНИЙ:
И тя ще бъде
заслужена, дори да е в рубини
като сияйната кола на Феб!
Подай ръка и весело да минем
във шествие победно през града!...
Да вдигне всеки своя щит, накълцан
като самия него! Ако беше
дворецът ни способен да приеме
това безчетно войнство, всички ние
седели бихме на една трапеза
и вдигали със звън наздравни чаши
за утрешния бой, от чийто изход
зависи скиптърът на тоя свят!
Тръбачи, оглушете с тръбен звук
ушите на града ни! Барабани,
смесете с него своя гръм, така че
небето и земята да приветстват
завръщането ни!


Девета сцена

В лагера на Цезар.
Влизат Началник на стража и двама Стражи.

__НАЧАЛНИКЪТ__
Ако през този час не дойде никой
да ни смени, сами ще се завърнем
във караулното. Нощта е светла,
а казват, че сме щели да настъпим
във два часа.

ПЪРВИ СТРАЖ__
Денят бе лош за нас.

Влиза Енобарб.

ЕНОБАРБ:
О, нощ, свидетелствай!...
ВТОРИ: СТРАЖ__
Какъв е този?

ПЪРВИ СТРАЖ__
Мълчи да чуем!

ЕНОБАРБ:
О, луна, и ти
свидетелка бъди ми всеки път,
когато с гняв човечеството спомня
предателите си, че Енобарб
накрай се е разкаял!

__НАЧАЛНИКЪТ__
Енобарб?
ВТОРИ: СТРАЖ__
С-с-с-т! Тихо!

ЕНОБАРБ:
О, богиньо на скръбта,
от свойта бледа гъба изцеди
над мен отровните си нощни влаги,
та тоз възненавиден мой живот
от мен да се откърти! Удари
сърцето ми о кремъчната твърдост
на моята вина, та изсушено
от мъката, да стане то на прах
веднъж завинаги! О, господарю,
във свойто благородство по-безмерен,
отколкото съм аз във свойта подлост,
ти само ми прости, а пък светът
да ме запише в списъка на свойте
изменници и бегълци... Антоний!...

Умира.

ПЪРВИ СТРАЖ__
Да го извикаме ли?

__НАЧАЛНИКЪТ__
Не, почакай!
Възможно е да каже нещо важно
за Цезар.
ВТОРИ: СТРАЖ__
Как ще каже, като спи!

__НАЧАЛНИКЪТ__
В несвяст е сигурно. С такваз молитва
не се заспива.

ПЪРВИ СТРАЖ__
Я да проверим!
ВТОРИ: СТРАЖ__
Стани, приятелю!

ПЪРВИ СТРАЖ__
Хей, чу ли? Ставай!

__НАЧАЛНИКЪТ__
Ръката на Смъртта го е отнесла!
Далечен барабанен бой.
Я, чуйте! Полковите барабани
събуждат спящите с негръмък бой!
Часът изтече. Тоз човек е знатен —
добре ще е да отнесем трупа му
във караулното.
ВТОРИ: СТРАЖ__
Така е. Вдигай!
Не е изключено да оживее!

Излизат, носейки трупа.


Десета сцена

Полето между двата лагера.
Влизат Антоний, Скар и Войници.

АНТОНИЙ:
Не им допаднахме по суша. Днеска
ни готвят бой в морето.

СКАР:
И на суша!

АНТОНИЙ:
Бих искал да се готвят освен туй
във въздуха и в огъня, та вредом
да ги сразим! Пехотата ще бъде
със нас по хълмовете на града.
Аз дадох заповед и флотът вече
напуска пристана. Върви със мен!
Ще идем, хе там, горе, откъдето
ще можем да следим като на длан
движенията му!

ЦЕЗАР:
По суша ще изчакаме врага,
а той не вярвам да започне бой,
понеже най-добрите му войници
са на галерите. След мен, да вземем
добри позиции във долината!

АНТОНИЙ:
Не са се още сблъскали. Ще ида
до оня бор и като видя ясно
картината на боя, ще ти кажа
нагде клонят нещата.

СКАР:
Чух да казват,
че лястовици си били лепили
гнезда по Клеопатрините мачти.
Авгурите се мръщят и мълчат:
не знаели как трябва да тълкуват
поличбата. Антоний ту е бодър,
ту паднал духом: пъстрият му жребий
го прави да се мята от страха
за туй, което има, във мечтата
за туй, което няма!

АНТОНИЙ:
Край! Провал!
Загубено е всичко! Тази подла
египтянка ми измени и моят
прекрасен флот премина към врага:
видях ги — хвърлят шапки към небето
и вече чукат чаши като стари
приятели! Трикратна стърво, ти,
да, ти продаде ме на тоз новак
и моето сърце воюва вече
със тебе само!... Разпусни войските,
защото, отмъстя ли си на тази
магьосница, за мен войната свършва.
Кажи им да се пръскат! Тръгвай, казах!
Скар излиза.
О, слънце, твоя изгрев вече няма
да видя аз! Антоний се разделя
със щастието си. Във този миг
те дават си ръка за сетно сбогом.
Дотам да стигне! Всичките, които
ми близаха краката като псета
и на които давах всичко, днес
лигавят със хвалбите си цъфтежа
на Цезар, а пък царственият бор,
стърчащ над тях, умира, изоставен,
с обелена кора! Ах, таз фалшива
египетска душица! Невъзможно!
Чаровницата, в чийто нежен поглед
четях дали да тръгвам на война,
или да сключвам мир, чиято ласка
за мен бе висша цел в живота, в миг
по цигански с измама панаирска
да ми опразни джоба?... Ерос! Ерос!
Влиза Клеопатра.
Назад, магьоснице!

КЛЕОПАТРА:
Защо си гневен
към своята любов, о, господарю!

АНТОНИЙ:
Изчезвай бързо или ще ти дам
заслуженото и оставя Цезар
със помрачен триумф! Не, нека той
те отведе във Рим, за да те гледат
ревящите плебеи как се влачиш
след колесницата му като черно
петно на своя пол; да те показва
във клетка като циркаджийски урод
пред паплач малоумна; да остави
Октавия да издере със нокти
лицето ти!
Клеопатра излиза.
Добре че се измъкна,
ако да бъдеш жива, е добре;
но да те бях убил във яростта си,
май щеше да е по-добре, защото
осуетил бих със едничка смърт
безбройни други!... Ерос, где си, Ерос!
Кентавровата риза ме гори!
Херакле, научи на свойта ярост
потомъка си, та да метне Лихас
до рога на луната, и с ръцете,
въртели тежкия кривак, смаже
доброто в мен! Тя трябва да умре!
Продаде ме таз вещица на своя
хлапак от Рим и ето ме, загивам
във клопката й; ала тя за нея
ще ми плати с живота си!... Хей, Ерос!

КЛЕОПАТРА:
Спасете ме, жени! Той луд е както
Аякс, лишен от щита на Ахила!
Не е бил Тесалийският глиган
тъй яростен!

ХАРМИАНА:
Към гробницата! В нея
ще се заключиш и ще разгласим,
че си умряла. За една царица
по-лесно е да се прости с живота,
отколкото с величието.

КЛЕОПАТРА:
Да!
Към гробницата! Мардиан, върви
и съобщи му, че съм се убила
със неговото име на уста!
Бъди печален! И ела след туй
да ми разкажеш как го е приел!
Към гробницата!

Излизат.


Четиринадесета сцена

Александрия. Другаде в двореца на Клеопатра.
Влизат Антоний и Ерос.

АНТОНИЙ:
Кажи ми, Ерос, виждаш ли ме още?

ЕРОС:
Да, господарю!

АНТОНИЙ:
Често някой облак
добива вид на змей, а друг на мечка,
на лъв, на замък със зъбати кули,
на остров странен или синкав рид,
по който дървесата се люлеят
с трептенето на въздуха. Навярно
си виждал тез измамливи декори
на вечерта.

ЕРОС:
И даже много пъти.

АНТОНИЙ:
Което току-що било е кон,
се слива със променливите пари,
като вода с вода, и в миг изчезва.

ЕРОС:
Така е, господарю.

АНТОНИЙ:
И така е
и с господаря ти, мой малки Ерос.
Виж, още съм Антоний, но със мъка
опазвам тази видимост. Воювах
зарад владетелката на Египет
със мисълта, че нейното сърце
е мое, както нейно беше мойто
и с него хиляди, които то
привлякло бе към себе си (сега
загубени!), а тя, а тя, о, Ерос,
на Цезар сече картите така,
че козовете му да бият мойте
един след друг!... Не, Ерос, не плачи!
Не свърших друго, но ще знам да свърша
със себе си!
Влиза Мардиан.
Ах, твойта господарка
открадна меча ми!

МАРДИАН:
Не, не, Антоний!
Тя любеше те и до края свърза
съдбата си със твойта!

АНТОНИЙ:
Вън оттук,
скопецо нагъл! Тя ми измени
и ще плати с живота си!

МАРДИАН:
С живот
човек не може два пъти да плаща.
Което ти се каниш да й сториш,
тя стори си го вече. "О, Антоний!
О, храбри мой Антоний!" — това беше
последната й реч и стон възпря
между сърце и устни твойто име,
така че то погребано остана
във тялото й!

АНТОНИЙ:
И умря?

МАРДИАН:
Умря!

АНТОНИЙ:
Снеми доспехите ми, Ерос! Вече
трудът на дългия ми ден завърши
и време е за сън.
Към Мардиан.
А ти върви!
Това, че жив те пускам, ти заплаща
богато за усилието.
Мардиан излиза.
Смъквай!
И седмокатният Аяксов щит
не би опазил от подобен удар
сърцето ми! Разпуквай се, о, гръд!
Сърце, веднъж поне бъди по-силно
от клетката си! Сваляй, Ерос! Вече
не съм войник. Нагръднико измачкан,
със чест те носих — сбогом!... Остави ме!
Ерос излиза.
О, аз ще те догоня, Клеопатро,
и ще изпрося прошката ти с плач!
Да, трябва да го сторя! Вече всяка
отсрочка е мъчение. Когато
угаснал е светилникът ти, лягай!
Защо да бродиш в тъмното? Безцелна
е всяка стъпка, всеки гърч затяга
по-плътно примката. Печат и край!
Хей, Ерос!... Ида, скъпа!... Ерос! Ерос!...
Царице, чакай ме! О, там, където
душите се разхождат сред цветя,
ръка в ръка, пий с теб ще се явим
и всички, възхитени, ще се струпат
около нас, оставили без свита
Дидона и Еней!... Хей, Ерос, Ерос!

ЕРОС:
На твойте заповеди, господарю!

АНТОНИЙ:
Откак е мъртва Клеопатра, аз
живея в срам такъв, че боговете
ме гледат със погнуса! Аз, аз, който
света разрязвах с меч и застроявах
смарагдните Нептунови пространства
със градове от кораби, отстъпих
по смелост на една жена, която
със свойта смърт на Цезар сякаш каза:
"А аз надвих пък себе си!" Ти, Ерос,
ми се закле, че ако видя нявга
потеря от безчестия и мъка
да ме преследва неизбежна, ти
по моя заповед ще ме убиеш.
Часът дошъл е. Хайде, Ерос, удряй!
Не мене ще пронижеш ти, а Цезар
в сърцето на триумфа му. Върни
кръвта във бузите си!

ЕРОС:
Господарю,
ти искаш туй от мене, пред което
и партските стрели, макар враждебни,
във смут се отклоняваха!

АНТОНИЙ:
А ти
нима би искал от прозорец в Рим
да видиш господаря си завързан,
привел покорно врат, с лице, което
дори не спомня прежната му гордост,
да крачи след подвижния престол
на тържествуващия Цезар, шибан
от неговия смях?

ЕРОС:
Не, туй не искам!

АНТОНИЙ:
Тогава удряй! Ударът в сърцето
сега е цяр за мен. Измъквай меча,
послужил толкова добре на твойто
отечество!

ЕРОС:
Смили се, господарю!

АНТОНИЙ:
Когато аз дарих ти свободата,
обет ми даде ти, че ще го сториш,
щом кажа ти. Измъквай меча, хайде,
или услугите ти досега
били са само рожби на случайност!
Измъквай го, ти казвам!

ЕРОС:
Но тогава
от мене отвърни лика си, който
цял свят боготвори!

АНТОНИЙ:
Съгласен. Ето!

Извръща лице.

ЕРОС:
Измъкнах го.

АНТОНИЙ:
Тогава какво чакаш,
та не замахваш с него?

ЕРОС:
Господарю,
преди да съм замахнал, нека първо
си кажем "Сбогом!"

АНТОНИЙ:
Ти го каза вече.
Аз връщам ти го: "Сбогом!"

ЕРОС:
Сбогом, мой
велики, несравними господарю!
Веднага ли?

АНТОНИЙ:
Веднага, верни Ерос!

ЕРОС:
Добре тогава! Тъй не ще скърбя
по мъртвия Антоний!

Пробожда се.

АНТОНИЙ:
Храбри Ерос,
ти, три пъти по-доблестен от мен,
ми даваш пример. Двама с мойта скъпа
вий надсияхте ме по благородство
пред летописците. Но аз в смъртта си
ще бъда като млад жених, забързан
към брачното легло! Мой меч, изскачай!
О, Ерос, твоят господар е в туй
твой ученик: това от теб го зная!...
Хвърля се върху меча си.
Нима съм жив?... Не мога да умра?...
Хей, стражи! Довършете ме!

Влизат Дерцет и неколцина Стражи.

ПЪРВИ СТРАЖ__
Кой вика?

АНТОНИЙ:
Приятели, оказах се неловък!
Свършете вий, което аз започнах!
ВТОРИ: СТРАЖ__
Звездата падна!

ПЪРВИ СТРАЖ__
Времето се спря!

ВСИЧКИ:
Уви! Уви!

АНТОНИЙ:
О, кой ще ме довърши?

ПЪРВИ СТРАЖ__
Аз не!
ВТОРИ: СТРАЖ__
И аз не мога!
ТРЕТИ СТРАЖ__
И аз също!

Стражите излизат.

__ДЕРЦЕТ__
Ти сам със свойта смърт ни заповядваш
да бягаме. Тоз меч ще препоръча
Дерцет пред Цезар!

Взема меча на Антоний.
Влиза Диомед.

__ДИОМЕД__
Де е Марк Антоний?

__ДЕРЦЕТ__
Хе, там е!

__ДИОМЕД__
Жив ли е? Защо мълчиш?

Дерцет излиза.

АНТОНИЙ:
О, Диомеде, меча си измъквай
и мушкай ме, додето не ме видиш
безжизнен труп!

__ДИОМЕД__
Върховни господарю,
царицата ме прати...

АНТОНИЙ:
Кой те пратил?
Кога това?

__ДИОМЕД__
Сега!

АНТОНИЙ:
Къде е тя?

__ДИОМЕД__
Във свойта гробница. Като разбра,
че ти я подозираш в сговор с Цезар
(в какъвто няма тя да встъпи нивга!)
и че не може да смири гнева ти,
тя заповяда да ти съобщят,
че е умряла, но след туй, обзета
от страх какво ще стане, прати мен
да ти разкрия правдата, която,
боя се, иде късно.

АНТОНИЙ:
Твърде късно,
добри ми Диомеде! Ще те моля,
повикай стражите ми!

__ДИОМЕД__
Стражи, хей!
Къде е стражата на господаря?
Да дойдат всички тука!

Влизат неколцина Стражи.

АНТОНИЙ:
Верни мои,
ще ви помоля да ме отнесете
при Клеопатра. И с това приключва
дългът ви спрямо мен.

ПЪРВИ СТРАЖ__
О, господарю,
скърбим, че не можа да надживееш
най-верните си!

ВСИЧКИ:
О, печален ден!

АНТОНИЙ:
Приятели, не радвайте Съдбата
със своя плач. Макар да ни наказва,
да я посрещнем със "Добре дошла!"
и със това да я накажем ний!
Аз водил съм ви неведнъж — ваш ред е
вий мене да поносите! Така!

Всички излизат, носейки Антоний.


Петнадесета сцена

Александрия. Гробницата на египетските царе.
Влиза Клеопатра, придружена от Хармиана, Ира и Прислужнички.

КЛЕОПАТРА:
Не, Хармиано! Няма да изляза
оттука никога!

ХАРМИАНА:
Не, не, царице!
Не бива! Утеши се!

КЛЕОПАТРА:
Не желая!
Добре дошли, беди и злополуки,
ала утехите — далеч от мен!
Скръбта ми трябва да е съразмерна
с огромността на своята причина!...
Влиза Диомед.
Умрял ли е? Кажи!

__ДИОМЕД__
Смъртта витае
над челото му, но е още жив.
Донесоха го стражите му тук.
Хвърли навънка взор и ще го видиш!

Влизат Стражи те, носейки Антоний.

КЛЕОПАТРА:
О, слънчево светило, овъгли
прозрачната си сфера! Да помръкне
менливото гъмжило на света!
О, мой Антоний! Скъпи ми Антоний!
Антоний мой! О, Хармиано, Ира,
теглете с мен! Приятели, отдолу
помагайте да го издигнем!

АНТОНИЙ:
Тихо!
Антоний е надвит, но не от Цезар.
Той сам над себе си възтържествува!

КЛЕОПАТРА:
Тъй трябваше да бъде: да не смогне
да победи Антония друг някой
освен Антоний сам. Но, о, беда!

АНТОНИЙ:
Царице, аз умирам. Туй е краят.
Умирам и измолвам от смъртта си
една целувка бедна и последна
сред хилядите!...

КЛЕОПАТРА:
Страх ме е, мой скъпи!
Прости ми, но не искам да ме хванат!
Щастливият триумф на Цезар няма
да се закичи с мен! Додето имат
кинжалите, отровите, змиите
връх, действие и жило, твойта кротка
Октавия не ще спечели чест,
осъждайки ме с опрощаващ поглед!
Но ти ела, Антоний мой! Девойки,
да го издърпаме догоре! Хайде,
приятели!

АНТОНИЙ:
Побързайте! Умирам...

КЛЕОПАТРА:
О, как тежиш сега, любими мой!
Предишната ти мощ се е изцяло
превърнала в тегло! Да бях Юнона,
бих пратила крилатия Меркурий
да те издигне и постави редом
със Юпитер! Ела! Глупците само
говорят празни приказки! Ела!
Антоний бива издигнат в гробницата.
Ела при мен! Ела при мен! Умри
тук, дето си живял, и оживей
от моите целувки! О, да можех
с тез устни да ти дам живот, аз бих
ги изхабила, ето тъй!

ВСИЧКИ:
О, скръб!

АНТОНИЙ:
Царице, аз умирам. Дай ми вино
и остави ме да ти кажа...

КЛЕОПАТРА:
Не!
Ти мене остави да обругая
таз блудница Фортуна, тъй че тя
да си строши чекръка от обида!

АНТОНИЙ:
Не, чуй, царице! Измоли от Цезар
да ти даде закрила и достойнство!

КЛЕОПАТРА:
Те мъчно вървят заедно.

АНТОНИЙ:
Не вярвай
на никого от хората на Цезар
освен на Прокулей!

КЛЕОПАТРА:
Ще вярвам само
на тез ръце и нито на един
от хората на Цезар!

АНТОНИЙ:
Недей оплаква горестния край
на моя жизнен път, а облекчи
тъгата си със радостния спомен
за прежното ми щастие! Аз бях
най-благородният и най-велик
владетел на света, а и сега
умирам с чест, шлем свалям без позор
пред сънародник, като син на Рим,
надвит от син на Рим... Не мога вече...
Животът ме напуска...

КЛЕОПАТРА:
О, най-дивни,
най-драгоценни на света, нима
наистина умираш? И не мислиш
за мен, оставаща на този свят,
без теб по-лош от кочина? О, вижте,
короната на таз земя се стапя!
Антоний умира.
О, господарю мой! Увехна лаврът
на воинската слава! Рухна стълбът
на храбростта! Мъжете се снизиха
по смелост до момите и децата!
Изчезна единичното и равен,
невзрачен свят ще се простира вечер
под хладната луна!

Припада.

ХАРМИАНА:
Недей, царице!

ИРА:
Умря и тя!

ХАРМИАНА:
О, господарко! Чуй!

ИРА:
Царице!

ХАРМИАНА:
Господарко! Господарко!

ИРА:
Властителко! Царице на Египет!
Императрице!

ХАРМИАНА:
Тихо, тихо, Ира!

КЛЕОПАТРА:
Сега жена като коя да е
и в плен на същата нещастна страст,
измъчваща най-долната доячка
или слугиня. Скиптъра си аз
бих хвърлила на злите богове,
за да им кажа, че тоз свят бе равен
на техния, преди да ми откраднат
най-скъпия му накит! А сега?
Без ропот да търпиш, е долно скотство,
а да беснееш — болест, подходяща
за кучета! Защо тогаз човек,
ако Смъртта се бави, да не влезе
неканен във потайния й дом?...
Момичета, какво ви стана? Стига!
Недей унива! Хайде, Хармиано!
Девойки мои, вижте го! О, вижте,
светилникът ни догоря, угасна!
Но ние ще го погребем и сетне,
по римски, ще накараме Смъртта
да се гордее с нас! Елате, хайде!
О, колко станал е студен съсъдът
на жаркия му дух! Жени, елате!
Сами сме, без приятели, освен
духа ни твърд и края мигновен!



Пето действие
Първа сцена

Александрия. В лагера на Цезар.
Влизат Цезар, Агрипа, Долабела, Меценат, Гал, Прокулей и други.

ЦЕЗАР:
Върви и убеди го, Долабела,
да се предава. Той е разгромен
и всички тези негови отсрочки
са смехотворни!

__ДОЛАБЕЛА__
Тръгвам, господарю!

Излиза.
Влиза Дерцет, носещ меча на Антоний.

ЦЕЗАР:
Какво е туй? И кой си ти, явил се
така пред Цезар?

__ДЕРЦЕТ__
Казвам се Дерцет
и служих на Антоний, който беше
достоен повече от всеки друг
за вярно служене. Докато той
стоеше и говореше, бях с него
срещу противниците му. Сега,
ако ме искаш, негов както бях,
от днес ще бъда твой; ако ли не,
вземи живота ми!

ЦЕЗАР:
Какво ми носиш?

__ДЕРЦЕТ__
Смъртта на Марк Антоний.

ЦЕЗАР:
Невъзможно!
Провалът на един подобен колос
би произвел по-страшен трус. Той би
захвърлил лъвовете в градовете,
а хората — във лъвските бърлоги!
Смъртта на Марк Антоний не е смърт
каква да е — в туй име се съдържа
едната половина на света!

__ДЕРЦЕТ__
Повтарям, Цезар, той умря. Но не
от меча на съдебния палач
и не от нож наемен. Със ръката,
записала честта му в толкоз битки,
сърцето му прободе се само.
Това е мечът, с който той го стори.
Откраднах го от раната му. Виж го,
обагрен с благородната му кръв!

ЦЕЗАР:
Приятели, и вий сте скръбни, виждам.
Небето ме упреква, но това
е вест, която може да оплакне
и царски взор!

АГРИПА:
Човек е чудно нещо
и често се разкайва, щом постигне
желаните си цели.

МЕЦЕНАТ:
У Антоний
добро и зло се смесваха по равно.

АГРИПА:
Човек с тъй рядък дух не съм видял,
но за да бъдем хора, боговете
даряват ни пороци... Цезар плаче!

МЕЦЕНАТ:
Когато тъй голямо огледало
е сложено пред него, ще не ще,
съглежда себе си!

ЦЕЗАР:
О, Марк Антоний,
аз тласнах те към туй. Но много язви
церят се с нож и щях да ти покажа
аз залеза си, ако своя ти
не беше ми показал. Този свят
бе тесен за нас двамата. Но днес,
мой братко и съюзнико във всички
велики начинания, мой друже
във управлението на света,
другарю бойни мой, десницо моя,
сърце, в което моето сърце
изливаше се цяло, аз бих искал
през сълзи да ти кажа как скърбя,
че двете ни звезди се разделиха,
разкъсвайки великия ни сговор!
Приятели...
Влиза Египтянин.
Но да отложим туй!
По външността на тоз човек отгатвам
какво го е довело... Кой си ти?

__ЕГИПТЯНИНЪТ__
Един злочест египтянин, изпратен
с послание от своята царица.
Във гробницата си — имот последен —
тя чака да узнае твойта воля,
та своевременно да се стесни
във отредения за нея жребий.

ЦЕЗАР:
Кажи й да не се страхува. Скоро
доверен наш човек ще я зарадва
с най-почетни решения за нея.
Великодушието е за Цезар
природен дар.

__ЕГИПТЯНИНЪТ__
Небето да те пази!

Излиза.

ЦЕЗАР:
По-бързо, Прокулей! Върви, кажи й,
че Рим не иска да я позори!
Не й отказвай ни една утеха,
която мъката й би желала,
за да не би във царската си гордост,
убивайки се, да убие смъртно
триумфа ни; защото, жива в Рим,
тя него ще направи вековечен.
Върви и се върни да ми докладваш
какво е казала и как изглежда!

__ПРОКУЛЕЙ__
Отивам, Цезар!

ЦЕЗАР:
Гал, върви със него!
Къде е Долабела? Нека иде
и той да му помогне!

ВСИЧКИ:
Долабела!

ЦЕЗАР:
Не, спомних си къде го бях изпратил.
Ще се завърне скоро. Вий елате
да ви покажа в моята палатка
писмата си и да ви убедя,
че съм показал сдържаност и бил съм
против желанието си въвлечен
във таз война. Ще видите! Елате!

Излизат.


Втора сцена

Александрия. Гробницата.
Влизат Клеопатра, Хармиана, Ира и Мардиан.

КЛЕОПАТРА:
От отчаяние ми стана леко.
Какво е да си Цезар? Глупост! Нищо!
Нали не си Съдба? А щом не си,
то значи си прислужник, изпълнител
на волята й. Истински велико
е да извършиш делото, което
приключва в миг със другите дела,
и, оковал преврати и обрати,
навеки да заспиш, за да не вкусваш
от тази смрадна тор, която храни
царе и просяци!

Влиза Прокулей.

__ПРОКУЛЕЙ__
Царице на Египет, приеми
приветите на Цезар, който чака
да чуе твойто искане към него!

КЛЕОПАТРА:
А как се казваш?

__ПРОКУЛЕЙ__
Прокулей.

КЛЕОПАТРА:
Антоний
ми каза да ти вярвам, ала аз
не се страхувам от лъжа, защото
не чакам вече нищо. Ако Цезар
държи една царица да протяга
ръка за милостиня, нека знае,
че за честта на своя сан тя може
да проси само царство, нищо друго.
Ако дари Египет на сина ми,
пред трона му ще падна, благодарна
за моето, което ми е дал.

__ПРОКУЛЕЙ__
Бъди спокойна! Твоята съдба
е в царствена десница. Довери се
на моя господар, чиято милост
е толкоз изобилна, че прелива
към всички искащи я. Позволи ми
да му изкажа твоето покорство
и ти ще имаш победител, който,
преди да коленичиш за пощада,
ще те повдигне с просба да приемеш
услугите му!

КЛЕОПАТРА:
Моля те, кажи му,
че се признавам негова васалка,
че му предавам цялата си власт
и, учейки духа си на смиреност,
жадувам да застана час по-скоро
пред неговия лик!

__ПРОКУЛЕЙ__
Ще му го кажа.
Но отсега, царице, знай от мене,
че причинителят на твоите мъки
сам горко ги оплаква.

Зад Клеопатра влиза Гал, следван от Войници.

__ГАЛ__
Видяхте ли как лесно ще я пипнем!
Пазете я, додето дойде Цезар!

Излиза.

ИРА:
О, господарко!

ХАРМИАНА:
Ти си в плен, царице!

КЛЕОПАТРА:
Ръце, побързайте!

Измъква кинжал.

__ПРОКУЛЕЙ__
Не, не, царице!
Вреда не си нанасяй! Аз не те
предадох, а спасих!

КЛЕОПАТРА:
И от смъртта ли?
От тази, със която и на псето
спестяваме ний мъките?

__ПРОКУЛЕЙ__
Царице,
посягайки на себе си, ти плащаш
със черна непризнателност на Цезар.
С дела той иска да докаже свойто
великодушие, а твойта смърт
му би попречила да го извърши!

КЛЕОПАТРА:
О, где си, Смърт? Ела! Ела! Зове те
царица, струваща безброй деца
и просяци!

__ПРОКУЛЕЙ__
Не бива тъй!

КЛЕОПАТРА:
Аз няма
да ям, да пия — и щом думи трябват —
да спя дори, но ще разтуря този
свой тленен дом, каквото ще да прави
изпратилият те! И запомни,
че няма, окована, да се дам
да ме наказва погледът безгрешен
на постната Октавия! Какво?
По римските стъгди да ме показват
на кряскащата паплач? По-добре
една смърдяща яма във Египет
да стане гроб за мене! По-добре
в калта на Нил да ме захвърлят гола,
додето се подуя безобразно
от речните комари! По-добре
да ме разпънат на самия връх
на най-високата ни пирамида
под слънчевия бич!

__ПРОКУЛЕЙ__
Страха си ти
до ужаси простираш, за каквито
не ще помисли Цезар.

Влиза Долабела.

__ДОЛАБЕЛА__
Прокулей,
на Цезар е известно туй, което
извършил си. Той прати ме за теб.
Пленената царица ще остане
под мой надзор.

__ПРОКУЛЕЙ__
Отлично, Долабела!
Бъди любезен с нея!
Към Клеопатра.
Може би
желаеш да предам на Цезар нещо?

КЛЕОПАТРА:
Предай му, че желая да умра!

Прокулей излиза, следван от Войниците си.

__ДОЛАБЕЛА__
Не си ли чувала за мен, царице?

КЛЕОПАТРА:
Не знам.

__ДОЛАБЕЛА__
Не е възможно да не помниш!

КЛЕОПАТРА:
Дали съм чувала, дали си спомням —
какво е туй? Ти сигурно се смееш,
когато свойте сънища разказват
жени или деца?

__ДОЛАБЕЛА__
Защо ме питаш?

КЛЕОПАТРА:
Сънувах, че е имало владетел
на име Марк Антоний. О, да можех
да видя пак подобен сън и в него
подобен мъж!

__ДОЛАБЕЛА__
Царице, позволи ми...

КЛЕОПАТРА:
Ликът му беше като небосвода,
от който слънце и луна огряват
таз малка буква "о", която ние
зовем "земя"!

__ДОЛАБЕЛА__
Върховна господарко...

КЛЕОПАТРА:
Обхващаше гигантският му разкрач
моретата. Десницата му в броня
сияеше над герба на света.
Гласът му бе към свойте мелодичен
като звука на сферите небесни,
но щом речеше да сгълчи земята,
бе гръм и трясък. Неговата щедрост
не знаеше какво е зима, беше
безкрайна есен, зрееща по-пищно
със всеки ден. В насладите си той
изскачаше като делфин нагоре,
изгънал гръб над своята стихия.
Царе, князе му служеха със радост
и той пилееше като монети
царства и острови!

__ДОЛАБЕЛА__
Но, Клеопатра!...

КЛЕОПАТРА:
Как мислиш, дали имало е нявга
и може ли да има мъж подобен
на този от съня ми?

__ДОЛАБЕЛА__
Не, царице!

КЛЕОПАТРА:
Ти лъжеш пред небето! Ако той
не беше съществувал, моят сън
не би могъл такъв да го измисли!
Природата безсилна е да спори
в създаването на прекрасни форми
с въображението, но в Антоний
постигнала е своя връх, пред който
бледнеят всички блянове!

__ДОЛАБЕЛА__
Царице,
велика твойта загуба е, както
си ти сама, и начинът, по който
я носиш, съответствува й. Нека
до смърт не преуспея, ако мойто
сърце на твойто в отзвук не изпитва
дълбока скръб!

КЛЕОПАТРА:
Благодаря. Кажи ми:
как смята Цезар да постъпи с мен?

__ДОЛАБЕЛА__
Не смея да ти кажа туй, което
би трябвало да чуеш!

КЛЕОПАТРА:
Аз те моля!

__ДОЛАБЕЛА__
Макар и честен... той...

КЛЕОПАТРА:
Ще ме покаже
в триумфа си?

__ДОЛАБЕЛА__
Така възнамерява.

Тръбен звук. Влизат Цезар, Прокулей, Гал, Меценат и Свита.

ВСИЧКИ:
Сторете път на Цезар! Път на Цезар!

ЦЕЗАР:
Коя е тук царицата?

__ДОЛАБЕЛА__
Сам Цезар!

Клеопатра коленичи.

ЦЕЗАР:
Стани! Владетелката на Египет
не бива да стои на колене.
Вдигни се!

КЛЕОПАТРА:
Боговете са решили
да бъде тъй и аз се подчинявам
на своя господар и повелител!

ЦЕЗАР:
Недей унива! Раните от тебе,
макар и врязани в плътта ни, Цезар
ще сметне за случайности. Стани!

КЛЕОПАТРА:
Върховни господарю на света,
не мога да се защитя тъй ловко,
че да остана без вина. Признавам,
показах слабости, които често
са позорили пола ни!

ЦЕЗАР:
Царице,
ний склонни сме по-скоро да смалим
вината ти, отколкото нарочно
да я раздуваме. Ако се включиш
във замислите ни, които, вярвай,
са ласкави към теб, ще имаш полза;
ала решиш ли, следвайки Антоний,
да хвърлиш сянката на безсърдечност
върху успеха ни, ще обречеш
сама, лишила се от милостта ни,
децата си на участ, от която
ги би спасила иначе. Аз тръгвам!

КЛЕОПАТРА:
И можеш да прошестваш тоя свят
до края му, защото той е твой,
а ние, живите трофеи твои,
ще сме готови да се появим,
където ни изложиш... Заповядай!

Връчва му свитък.

ЦЕЗАР:
По всичко, свързано със Клеопатра,
до теб ще се допитвам най-напред.

КЛЕОПАТРА:
Това е списъкът на всичко мое —
в пари, съсъди, накити, — подробен
до сетна дреболия... Хей, Селевк!

Влиза Селевк.

__СЕЛЕВК__
Царице!

КЛЕОПАТРА:
Господарю, тоз човек е
пазителят на моята хазна.
Под клетва той ще заяви пред тебе
укрила ли съм нещо... Говори!

__СЕЛЕВК__
Царице, аз по-скоро бих зашил
устата си, отколкото да кажа
лъжа под клетва.

КЛЕОПАТРА:
Колко съм укрила?

__СЕЛЕВК__
Достатъчно, за да откупиш туй,
което си признала.

ЦЕЗАР:
О, царице,
недей поруменява! Ний ценим
разумността на твоята постъпка.

КЛЕОПАТРА:
Властта привлича, Цезар! Моите хора
сега са твои, а сменим ли утре
съдбите си, ще бъдат мои твоите.
Но този непризнателен подлец
ще ме вбеси! Ах, мръсен раб, продажен
като любов на уличница! Бягаш?
Ще бягаш, то се знае! Но аз тези
оченца твои ще ги стигна, даже
да са с криле! Ах, пес! Ах, кучи син!
Ах, низка гад!

ЦЕЗАР:
Царице, позволи ми...

КЛЕОПАТРА:
О, Цезар, ако знаеше как само
изгаря ме срамът: сега, когато
благоволил си да ме посетиш,
оказвайки така висока чест
на мен, тъй низката, един мой раб
да вземе да притури към безброя
на моите беди и свойта злоба!
Дори и да съм скътала пет-шест
нищожни дреболийки за отсрамка
пред този-онзи или пък да кажем,
че съм запазила и нещо ценно
за твойта Ливия и за сестра ти
Октавия, та в Рим да ми помогнат,
ако дотрябва — бива ли, кажи ми,
да ме разобличи един слуга,
когото съм отхранила? Кълна се,
това ме хвърля в бездна, по-дълбока
от таз, в която съм!... Махни се, гад,
че, току-виж, почувстваш как духът ми
е още въглен, жив под пепелта
на униженията! Мъж да беше,
би се смилил над мен!

ЦЕЗАР:
Селевк, излез!

Селевк излиза.

КЛЕОПАТРА:
На нас, великите, дорде на власт сме,
приписват злото, сторено от тези,
които са под нас, и затова
тежко ни, като паднем — ние само
виновни сме за всичко!

ЦЕЗАР:
Клеопатра,
ни туй, което вписано е тук,
ни другото ще ти отнемем ние
във правото си на военна плячка.
Задръж си го и разполагай с него
тъй, както щеш, запомнила, че Цезар
не е търговец да се пазари
със теб за туй, което от търговци
добива се. И тъй, не се заключвай
в затвор от страхове и ободри се!
Ний с тебе ще постъпим, както ти
сама ни посъветваш. Спи и яж!
До милостта ни ти си толкоз близка,
че трябва да ни чувстваш свой приятел.
Прощавай!

КЛЕОПАТРА:
Мой велики господарю
и повелителю!

ЦЕЗАР:
Не, не!... Прощавай!

Тръбен звук. Излиза, следван от Свитата си.

КЛЕОПАТРА:
Залъгва ме, момичета, залъгва,
за да не се покажа благородна
пред себе си... Но чуй!

Шепне на Хармиана.

ИРА:
Царице, бързай!
Сияйният ни ден завършва вече.
За мрака да се стягаме!

КЛЕОПАТРА:
Отивай!
Аз всичко уредила съм, но ти
кажи им да побързат!

ХАРМИАНА:
Да, царице!

Влиза Долабела.

__ДОЛАБЕЛА__
Царицата ви?

ХАРМИАНА:
Ей я!

Излиза.

КЛЕОПАТРА:
Долабела?

__ДОЛАБЕЛА__
Госпожо, любовта ми тачи твойта
повеля като воля на Небето!
Знай, Цезар вече стяга се за път
през Сирия и теб с децата смята
най-късно след три дена да изпрати
пред себе си. Използвай тази вест,
тъй както ще намериш за добре.
Аз свойто обещание и твойто
желание изпълних.

КЛЕОПАТРА:
Долабела,
ще ти остана винаги длъжница!

__ДОЛАБЕЛА__
Аз — винаги слуга! Но Цезар чака.
Прости, царице!

КЛЕОПАТРА:
Сбогом, Долабела!
Благодаря ти!
Долабела излиза.
Чу ли всичко, Ира?
И тебе като кукла ще те возят
във някаква египетска картина
с мен заедно край римските прозорци
Занаятчии със престилки мазни,
мистрии и тесли ще ни издигат
над хорските очи и задушават
със своя дъх, вонящ на лоши гозби!

ИРА:
Опазили ни боговете!

КЛЕОПАТРА:
Няма
да ни опазят! Ликтори безсрамни
ще ни раздърпат като проститутки;
площадни стихоплетци ще римуват
цинични песнички по наш адрес
и циркови смешници ще представят
александрийските ни пиршества,
в които Марк Антоний ще се люшка
пиян-залян, и някое пискливо
актьорче ще представя Клеопатра
със кълчене на курва!

ИРА:
О, небе!

КЛЕОПАТРА:
Ще видиш, тъй ще е!

ИРА:
Не ще го видя,
защото тези нокти са по-твърди
от тези две очи!

КЛЕОПАТРА:
Така е, Ира,
по този начин ще ги надхитрим
и ще осмеем плитките им сметки!
Влиза отново Хармиана.
По-бързо, Хармиано! Верни мои,
царицата си облечете, както
подхожда на царица! Тук по-бързо
най-скъпите ми накити и дрехи!
Това е Кидн и аз отплавам пак
за среща с Марк Антоний. Ира, бързо!
Услуга сетна, скъпа Хармиано,
и ще те пусна да се веселиш
до края на света!... Недей забравя
корона, скиптър, всичко!
Ира излиза.
Шум отвън.
Кой шуми?

Влиза Страж.

__СТРАЖЪТ__
Един селяк със кошница смокини
упорства да те види, господарко.

КЛЕОПАТРА:
Пуснете го да влезе!
Стражът излиза.
Колко низши
оръдия понякога ни служат
за висши действия! Един селяк
ми носи жажданата свобода.
Решено е! Жената в мен изчезна!
Аз цяла, от главата до петите,
съм къс от мрамор и не ми е вече
планета променливата луна!

Влиза отново Стражът, следван от Селяк с кошница.

__СТРАЖЪТ__
Това е той.

КЛЕОПАТРА:
Да дойде! Ти излез!
Стражът излиза.
Донесе ли ми милото змийче,
убиващо без болка?

__СТРАЖЪТ__
Донесох го, как не! Но мен ако питаш, не те съветвам да го милваш много. Защото, мило-немило, ама отровата му е смъртокосна. Тези, дето са умрели от нея, никога или много рядко са оздравявали.

КЛЕОПАТРА:
Да помниш някого, умрял от нея?

__СТРАЖЪТ__
Колкото щеш мъже и дори жени! Снощи ми казаха за една. Много честна жена, само дето често послъгваше, а това не е добро, освен когато е за доброто на честта й. Та за нея ми разказаха как умряла своевременно от ухапването и какво усетила след това. Изобщо много отлично се изказала за змийчето. Макар че който вярва напълно на това, което жените казват, не узнава и наполовина онова, което правят. Но едно е несъмнено: змийчето си е змийче чиста работа!

КЛЕОПАТРА:
Върви си! Сбогом!

__СТРАЖЪТ__
Да ти донесе радост гадинката ми!

Оставя кошницата.

КЛЕОПАТРА:
Отивай си!

__СТРАЖЪТ__
Само помни, че то не си играе. Такъв си му е змийският темперамент.

КЛЕОПАТРА:
Да, сбогом, сбогом!

__СТРАЖЪТ__
И внимавай да не го оставиш в неопитни ръце, че то змия ли е, не ми я хвали!

КЛЕОПАТРА:
Не бой се, ще го пазим, както трябва.

__СТРАЖЪТ__
Ти себе си пази, а не него! И не му давай да яде. Такава злоба храна не заслужава.

КЛЕОПАТРА:
Мен би ли ме ухапало?

__СТРАЖЪТ__
Толкоз прост ли ме смяташ, та да не знам, че и дяволът не смее да ухапе жена. Жената, що си е право, е гозба за боговете, само че дяволът я посолява за пещта и боговете си имат много разправии с него, защото от десет жени, които направят, тези кучи синове, дяволите, им развалят пет най-минимално!

КЛЕОПАТРА:
Добре, отивай си! На добър час!

__СТРАЖЪТ__
И на теб добър с гадинката!

Излиза.
Влиза отново Ира, носейки мантия, корона и др.

КЛЕОПАТРА:
Подай ми мантията! Увенчай ме
с короната ми! Вечността зове ме,
усещам я. Лозата на Египет
не ще накваси вече тези устни
с пенливия си сок. По-бързо, Ира!
Дочувам как Антоний ме зове!
Той става — виждам го — да ме похвали
за храброто ми дело. Аз го чувам
как смее се над Цезар и над всички
успехи възгордяващи, които
небето праща ни, за да ни смачка
с гнева си след това... Съпруже, ида!...
И нека храбростта даде ми право
на тази титла! Въздух съм и огън —
останалите си съставки връщам
на този низък свят!... Готови? Хайде
вземете, двете, сетния топлик
на устните ми! Сбогом, мила Ира!
За дълго сбогом, сладка Хармиано!
Целува ги. Ира пада мъртва.
Как? Падаш? Нима устните ми имат
отрова на змия? Щом тъй спокойно
напускаш свойта плът, смъртта е нещо
като ощипването на любовник —
болезнено, но сладко. Нито дума?
Щом тъй си тръгваш, значи този свят
не заслужава даже едно "сбогом"!

ХАРМИАНА:
Гъст облак, в дъжд излей се, та да кажа:
и боговете плачат!

КЛЕОПАТРА:
Ти посрами
със примера си свойта господарка!...
Ако Антоний срещне нея първа,
ще грабне тя целувката, която
жадувам като рай!... Ела, ела,
глупаче смъртоносно!
Поставя една змия върху гръдта си.
Прегризи
заплетения възел на живота
със острото си зъбче! Какво чакаш?
Ядосай се и впий го! Ах, защо
реч нямаш, та да чуя как ще кажеш,
че царственият Цезар е едно
магаре във политиката!

ХАРМИАНА:
О,
зорнице лъчезарна!

КЛЕОПАТРА:
Тихо, тихо!
Нима не виждаш върху мойта гръд
това кърмаче ласкаво, което
приспива дойката си!

ХАРМИАНА:
Спри, сърце!

КЛЕОПАТРА:
О, сладостен балсам! О, лек зефир!
О, ведрост неизпитвана! Антоний!...
Добре, ела и ти!
Поставя втора змия върху ръката си.
Защо се бавя...

Умира.

ХАРМИАНА:
... в тоз грозен свят? На добър час, царице!
Гордей се, Смърт, за пръв път обладаваш
такава несравнима красота!
Спуснете се полека, меки клепки,
та нивга слънцето да не погледнат
тъй царствени очи!... Ще ти оправя
короната и после — както каза —
ще се повеселя...

Влизат, запъхтени, неколцина Стражи.

ПЪРВИ СТРАЖ__
Къде е господарката ви?

ХАРМИАНА:
Тихо,
не я будете!

ПЪРВИ СТРАЖ__
Цезар ни изпрати...

ХАРМИАНА:
... със малко закъснение.
Поставя си една змия.
По-бързо!
Едва те чувствам! Действай!

ПЪРВИ СТРАЖ__
Хей! Насам!
Тук има нещо! Цезар е подведен!
ВТОРИ: СТРАЖ__
Извикай Долабела! Цезар прати
и него тук!

ПЪРВИ СТРАЖ__
Какво е туй, девойко?
Добро ли е, достойно ли е, а?

ХАРМИАНА:
Съвсем добро, единствено достойно
за истинска царица и потомка
на дълъг ред владетели... Войнико...

Умира.
Влиза Долабела.

__ДОЛАБЕЛА__
Какво се случва тука?
ВТОРИ: СТРАЖ__
Всички мъртви!

__ДОЛАБЕЛА__
О, Цезар, твоят страх не бе напразен!
Сега пристигаш, за да видиш тука
извършено онуй, което тъй
стара се да избегнеш!

Влиза Цезар със Свитата си.

ВСИЧКИ:
Път на Цезар!

__ДОЛАБЕЛА__
О, господарю, ти се прояви
като добър предвиден — туй, което
те плашеше, се сбъдна!

ЦЕЗАР:
Храбра в края,
тя, намеренията ни разбрала,
пое свой царствен път. Но как, с какво
извършили са го? Не виждам нийде
пролята кръв!

__ДОЛАБЕЛА__
Кой бе последен с нея?

ПЪРВИ СТРАЖ__
Един селяк. Донесе й смокини.
Ей в тази кошница.

ЦЕЗАР:
Отрова, ясно!

ПЪРВИ СТРАЖ__
О, Цезар, таз девойка — Хармиана, —
когато влязохме, бе още жива:
стоеше и говореше; оправи
короната на свойта господарка,
но после изведнъж се разтрепера
и падна мъртва.

ЦЕЗАР:
Благородна крехкост!
Но ако пили са отрова, щяха
да са подути, а пък тя лежи
тъй дивна, сякаш иска да вплете
втор Марк Антоний в сладката си мрежа!

__ДОЛАБЕЛА__
Я, вижте на гръдта й! Капка кръв
с подутинка! И на ръката — също!

ПЪРВИ СТРАЖ__
Следа от змийски зъб! А пък по тези
смокинови листа проблясва слиз,
каквато край брега на Нил оставят
влечугите!

ЦЕЗАР:
Да, много е възможно
змия да е причина за смъртта й:
от лекаря й чух, че тя усърдно
е търсила със опити различни
лек способ за умиране... Вдигнете
леглото й и изнесете също
придружничките вън! Ще я положим
до нейния Антоний, тъй че нивга
да не заключи гроб на таз земя
по-царствена и по-прочута двойка!
Събития с такъв обхват покъртват
и свойте причинители. Тез двама
светът ще жали, докогато слави
тоз, който тъй злочести ги направи!
Под твое ръководство, Долабела,
с войската си, орлите римски свела,
на любовта им почест ще дарим.
А след това, без бавене, към Рим!

ПЪРВИ ГРАЖДАНИН:
Чуйте ме, преди да продължим!

ВСИЧКИ:
Говори! Говори!

ПЪРВИ ГРАЖДАНИН:
Решени ли сте всички по-скоро да умрете, отколкото да гладувате?

ВСИЧКИ:
Решени! Решени!

ПЪРВИ ГРАЖДАНИН:
Тогава знайте, че Кай Марций е главният враг на народа!

ВСИЧКИ:
Знаем го! Знаем го!

ПЪРВИ ГРАЖДАНИН:
Да го убием и ще имаме жито на цена, каквато ние кажем! Решено ли е?

ВСИЧКИ:
Стига сме го повтаряли! Да го направим! Напред! Напред!
ВТОРИ: ГРАЖДАНИН:
Една дума, добри граждани!

ПЪРВИ ГРАЖДАНИН:
Нас ни смятат за лоши граждани. Патрициите са добри! Това, дето им е в излишък на властниците, би ни стигнало да преживеем. Да ни даваха само огризките си, преди да са се развалили, пак бихме си рекли, че ни помагат от човещина. Но ние и тъй им се виждаме скъпи. Нашата мършавост, дрипавите ни дрехи им служат за мерило, по което отчитат своето охолство. Нашето страдание е за тях печалба. Да им отмъстим с тоягите си, преди да сме изсъхнали като тояги сами! Боговете виждат, че говоря от глад за хляб, а не от жажда за мъст!
ВТОРИ: ГРАЖДАНИН:
И искате да почнете тъкмо с Кай Марций?

ПЪРВИ ГРАЖДАНИН:
С него най-напред — той е бясно куче за простия народ!
ВТОРИ: ГРАЖДАНИН:
А държите ли сметка за заслугите му към страната?

ПЪРВИ ГРАЖДАНИН:
Държим и на драго сърце бихме го хвалили за тях, ако той не си плащаше сам с гордеене.
ВТОРИ: ГРАЖДАНИН:
Не, сега говориш от злоба!

ПЪРВИ ГРАЖДАНИН:
Казвам ти, че всичко славно, което е направил, направил го е все за това. Може някои благодушни да повтарят, че било от обич към отечеството, но истината е, че го е направил главно за да угоди на майка си и малко, за да се хвали с него, защото е колкото храбър, толкоз и горделив.
ВТОРИ: ГРАЖДАНИН:
Ти му приписваш като порок нещо, което му е в природата и няма как да се промени. А и не можеш да кажеш, че е алчен!

ПЪРВИ ГРАЖДАНИН:
И да не мога, това не значи, че са ми пресъхнали обвиненията. Той има толкоз недостатъци, че ще ми се умори устата, преди да ги изброя всичките!
Викове зад сцената.
Какви са тези викове? Другата страна на града се е вдигнала, а ние сме седнали да дърдорим? Към Капитолия!

ВСИЧКИ:
Тръгвайте! Напред!

ПЪРВИ ГРАЖДАНИН:
Стойте! Кой иде?

Влиза Менений Агрипа.
ВТОРИ: ГРАЖДАНИН:
Достойният Менений Агрипа. Един, който винаги е обичал народа.

ПЪРВИ ГРАЖДАНИН:
Да, той е честен човек. Да бяха и другите като него!

МЕНЕНИЙ:
Съграждани, с какво сте се заели?
Къде сте тръгнали със тези сопи?

ПЪРВИ ГРАЖДАНИН:
Къде сме тръгнали, не е тайна за Сената. Отпреди две седмици там трябва да са подушили какво смятаме да правим, а сега ние ще им го покажем на дело. Те викат: "Дребен просяк — силен дъх" — сега ще усетят, че и ръцете са ни силни!

МЕНЕНИЙ:
Съграждани, приятели, съседи,
това ще ви съсипе!

ПЪРВИ ГРАЖДАНИН:
Невъзможно —
отдавна сме съсипани, почтени!

МЕНЕНИЙ:
Приятели, повярвайте, за вас
патрициите грижат се неспирно.
А пък да вдигате зарад глада
тояги срещу римската държава,
е както с тях да удряте небето,
защото Рим ще счупи сто препънки,
по-здрави от оназ, която вие
ще му поставите. От боговете —
не от патрициите — е гладът;
и коленете ви — а не ръцете —
ще ви спасят единствени от него.
Но вий от бедствието заслепени,
сте тръгнали по път, осеян само
със нови бедствия, далеч по-страшни,
и хулите държавните кормчии
като врази, когато те се грижат
като отци за вас!

ПЪРВИ ГРАЖДАНИН:
Грижат се! Хубаво се грижат! Никога досега не са се погрижвали за нас! Оставят ни да пукаме от глад, а хамбарите им пращят от жито! Издават укази срещу лихварството в полза на лихварите! Ден не минава да не отменят някой стар полезен закон срещу богаташите и да не въведат някоя нова наредба против нас, бедните, та по-яко да ни стиснат за гърлото! Ако войната не ни глътне, те ще го направят — толкова им е обичта към нас!

МЕНЕНИЙ:
Или ще се признаете за слепи
от озлобление, или сте луди!
Бих искал да ви кажа една басня.
Позната ви е може би, но толкоз
подхожда за целта ми, че ще дръзна
със още малко да я състаря.

ПЪРВИ ГРАЖДАНИН:
Добре, готови сме да я чуем. Само не си представяй, че ще ни подсладиш мъката с приказчици. Но щом толкова искаш, карай!

МЕНЕНИЙ:
В едно човешко тяло всички части
веднъж въстанали срещу стомаха
и обвинили го, че само зее
в средата им, бездействен и ленив,
и гостба получава, без да дава
ни капка труд, докато те се движат,
усещат, виждат, чуват, размишляват
и тъй в задружна работа обслужват
различните желания и нужди
на цялото. Стомахът им отвърнал...

ПЪРВИ ГРАЖДАНИН:
Е, как отвърнал, искаме да чуем!

МЕНЕНИЙ:
Ще чуеш, драги... С нещо като смях —
но който не от дробовете идел,
а тъй: хъ-хъ! (Стомахът в мойте басни,
вий виждате, не само разговаря,
но и се смее!) — той така отвърнал
на частите на Тялото, които
били му завидели с толкоз право,
със колкото зловиди се на вас,
че нашите сенатори не са
подобни вам...

ПЪРВИ ГРАЖДАНИН:
Какво отвърнал, казвай!
Щом мозъкът ни — крал, ръката — воин,
съветникът — сърце, кракът — жребец,
окото — страж, езикът — сигналист,
и другите подпорки в тази наша
телесна сграда...

МЕНЕНИЙ:
Е? "Щом те" — какво?...
О, как говори!... Е, какво "щом те"?

ПЪРВИ ГРАЖДАНИН:
Щом те са притеснени от стомаха,
от тази лакома помийна яма
на организма...

МЕНЕНИЙ:
Хубаво! И после?

ПЪРВИ ГРАЖДАНИН:
И после, ако те се разбунтуват,
какво могъл би да им отговори
тоз твой стомах?

МЕНЕНИЙ:
Нали това разправям?...
Зрънце търпение ми дайте само
(макар да нямате от него много!)
и слушайте какво им рекъл той...

ПЪРВИ ГРАЖДАНИН:
Премного го усукваш!

МЕНЕНИЙ:
Друже мой,
забележи: стомахът бил разумен,
а не припрян като онез, които
го обвинявали. Той рекъл тъй:
"Наистина, сътрудници по тяло,
аз първи получавам туй, което
изхранва всички ви. И тъй е редно,
защото съм на общото ни тяло
и склад, и работилница; но аз —
ако си спомняте, изпращам таз
храна по пътищата на кръвта
до двора на сърцето и престола
на мозъка и пак от мен по разни
потайни домакински коридори
добивате, което ви се пада,
вий всички тук, от мускулите мощни
до вените най-тънички. Тук всеки..."
Но всичко туй, приятели, помнете,
са думи на стомаха!

ПЪРВИ ГРАЖДАНИН:
Помним, казвай!

МЕНЕНИЙ:
"... Тук всеки — казал — няма как да знае
какво съм дал на другите, но аз
ще ви докажа, ако трябва, с цифри,
че винаги делял съм тъй мливото:
на мене триците — на вас брашното!"...
Какво ще кажеш?

ПЪРВИ ГРАЖДАНИН:
Че е отговорил.
Но как го свързваш с нашия въпрос?

МЕНЕНИЙ:
Сенатът е стомахът благодетел,
а вий сте членовете недоволни.
Защото, ако трезво прецените
разпределението на благата,
ще видите, че всички придобивки,
от вас получени, не са заслуга
на вас самите, а че всички те
отгоре идат ви. Какво ще кажеш
пред таз тълпа ти, палец на крака й?

ПЪРВИ ГРАЖДАНИН:
Аз — палец на крака й? А защо пък?

МЕНЕНИЙ:
Затуй, защото ти, макар да си
най-низкият, най-долният от този
тъй мъдър бунт, все пак вървиш най-първи.
Ти, шугав пес, по-слаб на бяг от всички,
повел си хайката от глад за плячка!...
Добре, вървете с тези свои сопи!
Нападнали са плъховете Рим
и някой, както виждам, ще си пати,
и то добре!
Влиза Кай Марций.
Привет, достойни Марций!

МАРЦИЙ:
Благодаря... А вий, крамолна паплач,
отново ли бунтовната си краста
ще дръгнете, дорде ви цъфнат язви?

ПЪРВИ ГРАЖДАНИН:
За нас ти пазил си все мили думи!

МАРЦИЙ:
На тебе мила дума който каже,
ще бъде отвратителен ласкател!
Какво пак искате вий, долни псета,
роптаещи във мир и във война,
пъзливи в боя, а след него дръзки?
Тоз, който довери ви се, ще има,
където лъвове му трябват, зайци;
и гъски — дето чакал е лисици!
Вий по-непостоянни сте във всичко
от въглен върху лед и град на слънце.
На вас ви дай да славите тоз, който
престъпил е реда, и да корите
законите, които го наказват.
Тоз, който си заслужва чест, заслужва
от вас омраза. Вашите прищевки
са като тез на болен, за когото
най-вкусно е, което най вреди му.
На вас да се осланяш, все едно е
да плуваш във море с оловен плавник
и дъбове да сваляш със тръстика.
Да се обесите! На вас да вярвам,
които се мените всеки миг
и днес "почтен" зовете тоз, когото
сте хулели до снощи, и "безчестен" —
когото сте разхвалвали? Да чуем:
защо, изпълнили стъгдите, вие
ругаете достойния Сенат,
когато, ако той — напътстван свише —
не ви държеше в страх, взаимно щяхте
да се ядете като вълци зиме?...
Какво желаят?

МЕНЕНИЙ:
Жито на цени,
които те да определят. Казват,
че имало във складовете много.

МАРЦИЙ:
Да се обесят! "Казвали!" Седят си
край огъня и знаят какво става
във Капитолия, кому потръгва
и кой в упадък е, поддържат групи,
уреждат бракове и величаят
таз партия, а другата пък стъпкват
под своите закърпени подметки.
Та жито имало? Да бе Сенатът
не толкоз мек и да ми позволеше
да поразмахам меч, аз бих издигнал
от рабските им трупове грамада,
висока хвърлей копие!

МЕНЕНИЙ:
Тез тука
мирясаха без много труд, защото
макар умът обилно да им липсва,
пъзливи са порядъчно. Но как е
тълпата от оназ страна?

МАРЦИЙ:
Стопи се.
Да се обесят! Кряскаха, скимтяха,
че страдали от глад, на всяка дума
помагайки си с куп от поговорки:
глад зид разбивал; мрял от пост и песът;
небето хляба давало за всички;
била храната, за да се яде —
с такива дрипи даваха те израз
на свойте искания и когато
едно от тях — тъй нагло, че от него
на благородството ще му призлее,
властта ще пребледнее! — бе прието
да бе видял как кряскаха в превара
и шапките им мазни как летяха
към рога на луната, дявол взел ги!...

МЕНЕНИЙ:
Какво бе то?

МАРЦИЙ:
Да имат пред Сената
застъпници-трибуни по свой избор —
на брой петима — Юний Брут, Сициний...
как беше там... Велут; и разни други.
По дявола! На таз сган аз даже
до тухла да разтуреха града ни,
не бих отстъпил толкоз! Бунтът утре,
навирил нос, от тези придобивки,
ще вземе повод, за да иска още!

МЕНЕНИЙ:
Невероятно!

МАРЦИЙ:
Махайте се! Марш!
Отломки долни!

Влиза забързан Вестител.

ВЕСТИТЕЛ:
Тук ли е Кай Марций?

МАРЦИЙ:
Стои пред теб. Какво ще съобщиш?

ВЕСТИТЕЛ:
Че волсците се готвят за война!

МАРЦИЙ:
Това ме радва. Тъй ще се очистим
от тоз излишък!... Идат първенците!

Влизат Коминий, Тит Ларций и други Сенатори; заедно с тях — ний Брут и Сициний Велут.

ПЪРВИ СЕНАТОР:
Достойни Марций, твоите слова
се потвърдиха: волсците настъпват.

МАРЦИЙ:
И Тул Авфидий, който ги предвожда,
ще ви накара да се изпотите.
Завиждам на военната му доблест
и да не бях тоз, който съм, бих искал
да бъда Тул Авфидий, никой друг!

КОМИНИЙ:
Да, ти и той се сблъскахте преди.

МАРЦИЙ:
Да бе светът от два враждебни стана
и Тул във моя, станал бих изменник,
за да се бия с него! Горд ме прави
ловът на лъв, опасен като него!

ПЪРВИ СЕНАТОР:
Тогаз, достойни Марций, придружи
Коминий в предстоящата война!

КОМИНИЙ:
Ти вече обеща ми.

МАРЦИЙ:
И държа
на обещаното. Тит Ларций, ти
ще видиш пак как Марций ще се сблъска
със стария си враг!... Стоиш вдървен?
Оставаш настрани?

ЛАРЦИЙ:
Кой? Аз? Кай Марций,
със патерици даже, на едната
ще се облягам, с другата ще трепя,
но пак ще бъда с вас!

МЕНЕНИЙ:
О, древна кръв!

ПЪРВИ СЕНАТОР:
Да идем в Капитолия, където
най-първите от нашите ни чакат!

ЛАРЦИЙ:
Върви пред нас!
Към Марций.
Ти, Марций, пръв след него!
Заслужил си го!

ЛАРЦИЙ:
С мен, безстрашни Марций!

ПЪРВИ СЕНАТОР:
Вий, марш дома!

МАРЦИЙ:
Не, нека ни последват.
Хамбарите на волсците са пълни —
да пуснем свойте плъхове във тях!...
Почтени недоволници, вий тука
показахте голяма смелост — моля,
елате с нас!

Гражданите се разбягват. Излизат всички освен Брут и Сициний.

СИЦИНИЙ:
Видял ли си подобен горделивец?

БРУТ:
Не, той в надменността си няма равен!

СИЦИНИЙ:
Когато ни избраха за трибуни...

БРУТ:
Видя ли устните му и очите?

СИЦИНИЙ:
Не ги видях, но гаврите му чух.

БРУТ:
В гнева си той осмял би боговете!

СИЦИНИЙ:
Срамливата луна би взел на подбив!

БРУТ:
Дано войната грабне го! Премного
надул се е със тази своя доблест!

СИЦИНИЙ:
Такъв човек, при слънце във зенита,
презира сянката, която тъпче,
и чудно как търпи да го командва
един Коминий!

БРУТ:
Славата, която
той вече е добил и още търси,
по-лесно се опазва и натрупва,
ако човек умее да остане
под Първия. При всеки неуспех
Главнокомандващият е виновен;
и може той да е направил всичко
в човешките възможности, мълвата
ще каже пак за Марций: "Ех, да беше
начело той!"

СИЦИНИЙ:
А при сполука нему
предубеждението ще припише
заслугата!

БРУТ:
И значи: при успех
честта наполовина е за Марций;
при неуспех позорът е изцяло
Коминиев и чест за Марций пак —
без той да е заслужил ни в един
от двата случая.

СИЦИНИЙ:
Върви, да видим
как той за този поход ще се готви
и ще надскочи себе си във свойте
невиждани чудачества!

БРУТ:
Със теб съм!

Излизат.


Втора сцена

Кориоли. В съвета на волсците.
Влизат Тул Авфидий и Старейшини.

ПЪРВИ СТАРЕЙШИНА:
Та значи замислите ни, Авфидий,
са според теб известни вече в Рим,
така ли мислиш ти?

АВФИДИЙ:
А вие как?
Кога могли сме да осъществим
план някой свой, преди да са узнали
във Рим за него? Днес четвърти ден е,
откак ми писаха... как беше точно?...
Писмото е у мен... да, ей го... чуйте:
"Тук готвят поход, но не е известно
в коя посока. Във града е глад.
Народът се бунтува. Има слух,
че възглавяват похода Коминий,
Кай Марций (твоят вечен неприятел,
но който по-омразен е на Рим,
отколкото на тебе) и Тит Ларций,
прочут храбрец. Нагдето и да тръгнат,
целта си ти по всяка вероятност.
Бъди нащрек!"

ПЪРВИ СТАРЕЙШИНА:
И ние сме нащрек.
Не смятахме, че Рим ще закъснее
да ни даде отпор.

АВФИДИЙ:
Но също тъй
не смятахте за лудост да държите
във тайна плана си. Но Рим, изглежда,
разкрил го е, преди да се излюпи,
и тъй осуетява нашта цел
да му превземем много градове,
преди да е разбрал, че е нападнат.
ВТОРИ: СЕНАТОР:
Безтрепетни Авфидий, незабавно
вземи командването на войските.
Върви при тях и остави нас тука
да браним Кориоли от врага.
Ако ни обсадят, върни се с тях,
за да разкъсаш обръча. Все пак
аз мисля, че се готвят не за нас.

АВФИДИЙ:
На туй не се надявайте! Говоря
по точни сведения. Знам дори,
че части от войските им са вече
на път насам. Прощавайте! Във случай
че срещна Марций, с него сме се клели
да водим битка на живот и смърт!

ВСИЧКИ:
Да те закрилят боговете висши!

АВФИДИЙ:
И вас да пазят!

ПЪРВИ СЕНАТОР:
Сбогом!
ВТОРИ: СЕНАТОР:
Сбогом!

ВСИЧКИ:
Сбогом!

Излизат.


Трета сцена

Рим. В дома на Марций.
Влизат Волумния и Виргилия, сядат на столчета и шият.

ВОЛУМНИЯ:
Моля ти се, дъще, изпей нещо или бъди по-весела. Ако моят син ми бе съпруг, отсъствието му от къщи, с което си печели чест, би ме радвало повече от прегръдките му в ложето, с които би ми доказал най-горещата си любов. Още когато беше крехко момче и единствен плод на утробата ми; когато юношеската му прелест береше като цветя всички погледи наоколо; във възрастта, в която една майка цар да я моли цял ден, не би дала единствен час от близостта на детето си — чувствайки как славното име ще приляга на левент като него и как той би останал само красива картина на стената, ако знаменитостта не го оживеше, — с радост го пуснах да търси опасностите там, където се добива славата. Изпратих го на жестока война и той се завърна от нея увенчан с дъбови клонки. Повярвай ми, дъще, сърцето ми не подскочи толкоз, когато чух, че е момче, колкото когато видях, че е мъж.

ВИРГИЛИЯ:
Ами ако беше загинал в боя, майко?

ВОЛУМНИЯ:
Тогава за син щеше да ми бъде неговата слава. В нея щях да намеря потомството си. Слушай какво ще ти кажа съвсем искрено: да имах двайсет синове и всеки да ми беше скъп като твоя и моя Марций, бих предпочела единайсет от тях да паднат достойно за страната си пред това един-единствен да тъне в наслади далеч от битките.

Влиза Прислужница.

__ПРИСЛУЖНИЦАТА__
Госпожо, благородната Валерия желае да ви посети.

ВИРГИЛИЯ:
Разрешете ми да се оттегля!

ВОЛУМНИЯ:
Не, стой със нас! Аз чувам барабана
на твоя мъж и виждам как той хваща
Авфидий за косата и как хукват
пред него волсците като деца,
видели мечка. Ей го, тропва с крак
и гръмко вика: "Пъзльовци, след мен!
Във Рим родени сте, ала във страх
заченати!" — и чело, кръв струящо,
с ръка желязообкована бърше
и втурва се като жътвар, наел се,
докрай ако не свърши, да остане
без надница!

ВИРГИЛИЯ:
Как "чело кръв, струящо"?
О, Юпитере! Не! Без кръв! Без кръв!

ВОЛУМНИЯ:
Глупачко, млък! Кръвта краси мъжете
по-истински от златните трофеи.
Гърдите на кърмящата Хекуба
не са били тъй дивни, както после
било е челото на Хектор, в кръв,
но вдигнато пред гърците!... Върви
и покани Валерия да влезе!


ВИРГИЛИЯ:
Закриляйте, могъщи небеса,
съпруга ми от страшния Авфидий!

ВОЛУМНИЯ:
Главата на Авфидий той ще смачка
с петата си!

Влиза Валерия, следвана от Прислужницата и Придружител.

ВАЛЕРИЯ:
Добър ден, драги госпожи!

ВОЛУМНИЯ:
Здравейте, моя мила!

ВИРГИЛИЯ:
Радвам се, че те виждам, уважаема Валерия!

ВАЛЕРИЯ:
Какво правите? Наистина примерни домоседки! Какво работите там? Ах, прелестна шевица! Как е малкият ти?

ВИРГИЛИЯ:
Благодаря, добре е.

ВОЛУМНИЯ:
По го влече да гледа мечове и слуша барабани, отколкото да внимава в урока.

ВАЛЕРИЯ:
Значи бащичко! Ужасно е сладък! Вярвайте, миналата сряда половин час стоях да го гледам, като си играеше. Един такъв решителен! Гледах го как се затича подир една златна пеперудка: улови я и я пусна. И пак подир нея! Гони я, гони я, че като се спъна, като се търкулна презглава! Но пак стана и — подир нея. Не се отказва. И накрая я хвана. И на падането ли се беше ядосал, на друго ли, но като стисна зъбки — така — и я разкъса! Да бяхте го видели как само я късаше!

ВОЛУМНИЯ:
Татковите му избухвания.

ВАЛЕРИЯ:
Личи си благородникът!

ВИРГИЛИЯ:
Пакостниче!

ВАЛЕРИЯ:
Остави работата и да се поразходим! Този подиробед ще помързелуваш малко с мен.

ВИРГИЛИЯ:
Съжалявам, госпожо, но няма да излизам.

ВАЛЕРИЯ:
Няма да излизаш?

ВОЛУМНИЯ:
Ще излезе, ще излезе!

ВИРГИЛИЯ:
Не, с ваше разрешение, майко, наистина не искам. Няма да прекрача прага, докато мъжът ми не се върне от войната.

ВАЛЕРИЯ:
Фу, съвсем не е умно да се затваряш така! Хайде, трябва да отидем при съседката, която тези дни ще ражда.

ВИРГИЛИЯ:
Ще й пожелая леко раждане и ще я посещавам с молитвите си, но не мога да ида при нея.

ВОЛУМНИЯ:
Но защо все пак?

ВИРГИЛИЯ:
Не от леност и не че не я обичам.

ВАЛЕРИЯ:
Искаш да бъдеш втора Пенелопа, но казват, че вълната, която тя била изпрела, докато чакала Одисея, само напълнила Итака с молци. Хайде с мен! Да беше батистата ти чувствителна като пръстите, та поне от жал да престанеш да я бодеш! Хайде, трябва да дойдеш с нас!

ВИРГИЛИЯ:
Не, мила госпожо, моля за извинение, но не мога.

ВАЛЕРИЯ:
Ела и ще ти кажа чудесни новини за твоя съпруг.

ВИРГИЛИЯ:
О, госпожо, още е рано за новини.

ВАЛЕРИЯ:
Наистина! Не се шегувам! Снощи са пристигнали вести от него.

ВИРГИЛИЯ:
Вярно ли?

ВАЛЕРИЯ:
Чиста истина, сериозно ти говоря! Чух един сенатор да казва, че волсците събрали войска и тръгнали срещу нас. Нашият главнокомандващ Коминий излязъл насреща им с една част от римските полкове. Твоят съпруг и Тит Ларций обсадили техния град Кориоли. Те били уверени, че ще победят и че войната ще бъде кратка. Честна дума, всичко е истина. А сега, моля те, тръгвай с нас!

ВИРГИЛИЯ:
Не се сърди, уважаема Валерия, друг път ще те слушам във всичко.

ВОЛУМНИЯ:
Остави я, драга! В такова настроение само би ни развалила удоволствието.

ВАЛЕРИЯ:
И аз така мисля... Прощавай тогава!... Да вървим, мила!... За последен път, Виргилия, изпъди това свое тържествено решение и тръгвай с нас!

ВИРГИЛИЯ:
Не, не, уважаема госпожо. Наистина не бива. Желая ви добро забавление.

ВАЛЕРИЯ:
Добре, сбогом тогава!

Излизат.


Четвърта сцена

Пред стените на Кориали.
Влизат с барабанен бой и знамена, Марций, Тит Ларций, Военачалници и Войници; към тях се приближава Вестител.

МАРЦИЙ:
Вестител! Почнали са, бас държа!

ЛАРЦИЙ:
Не са! Залагам коня си за твоя!

МАРЦИЙ:
Съгласен!

ЛАРЦИЙ:
Сключено!

МАРЦИЙ:
Кажи веднага:
завърза ли началникът ни боя
с противника?

ВЕСТИТЕЛЯТ:
Войските са строени,
но още не е даден знак за битка.

ЛАРЦИЙ:
Жребецът ти е мой!

МАРЦИЙ:
Ще го откупя!

ЛАРЦИЙ:
Не го продавам, нито подарявам,
но петдесет години го язди!...
Тръбете на града да се предава!

МАРЦИЙ:
Далеч ли са от нас двете войски?

ВЕСТИТЕЛЯТ:
На миля-две най-много.

МАРЦИЙ:
Щом е тъй,
те нас ще чуват, а пък ние — тях.
Помагай, Марс, да вземем тук града,
та с мечове димящи да помогнем
на свойте в битката!... Тръби, тръбачо!
Тръбен звук за преговори.
Върху стените на града се появяват двама Старейшини.
Зад вашите стени ли е Авфидий?

ПЪРВИ СТАРЕЙШИНА:
Не е зад тях ни той, ни друг от нас! —
Ти страх ни вдъхваш, колкото на него,
което значи никак!
Далечен барабанен бой.
Барабанът
събира младежта ни. Ний по-скоро
стените си ще срутим, ала няма
да се тълпим зад тях като в кошара.
С тръстики сме подпрели тез врати,
които тъй залостени изглеждат,
и те сами ще зейнат!
Далечен тръбен звук.
Чувай там!
Това е Тул Авфидий, който жъне
разбитите ви полкове!

МАРЦИЙ:
Там почна!

ЛАРЦИЙ:
Шумът им нека бъде знак за нас!
Хей, стълбите!

Появяват се Войските на волсците.

МАРЦИЙ:
Те нямат страх от нас.
Отвориха вратите и излизат!
Със щитове сърцата си закрийте,
но в боя те да бъдат по-надеждни
от щитовете ви! Напред, мой Тит!
Показват ни презрение вразите
и, чувствам, пот избива ме от ярост!
Напред, войници! Който гръб обърне,
за мен ще бъде волск и ще опита
стоманата във моята ръка!
Тръбен звук. Римските войници биват изтласкани до окопите им.
Дано ви чума тръшне, срам за Рим!
Пъзливо стадо! С циреи и язви
да се покриете, та всичко живо
преди да ви съзре, да бяга в ужас,
и против вятъра на цяла миля
да заразявате! Душици гъши
в човешки вид, побягнали пред роби,
по-слаби от маймунки! Ад и пъкъл!
От раните червени все в гърба,
а маларично бледи във лицата!
Назад! И оздравявайте, че инак,
кълна се, ще оставя враговете
и ще подхвана вас! Назад ни крачка!
Сега удръжте и ще ги прогоним
до техните женички, както те
ни гониха дотук! Напред! След мен!
Нов тръбен звук. Марций преследва волсците към крепостните врати.
Вратите зеят! Бързо подир мен!
Фортуна ги отваря за ловците,
а не за зайците! След мен! След мен!

Марций преминава — след Волсците — вратите, които се затварят зад него.

ПЪРВИ ВОЙНИК:
Не ми се мре!
ВТОРИ: ВОЙНИК:
И мен!

ПЪРВИ ВОЙНИК:
Попадна в клопка!

ВСИЧКИ:
Това е то — изпя си песента!

Влиза Тит Ларций.

ЛАРЦИЙ:
Какво се случи с Марций? Где е той?

ВСИЧКИ:
Навярно е убит! Убит е сигур!

ПЪРВИ ВОЙНИК:
Преследвайки безстрашно беглеците,
той влезе с тях в града, но те зад него
залостиха вратите. Той е вътре
самичък срещу целия им град!

ЛАРЦИЙ:
О, благородни римлянино, ти,
дарен със чувства, бе по-здрав от своя
безчувствен меч — той гдето се огъна,
ти устоя докрай. Прощавай, Марций!
Да имаше брилянт със твоя ръст,
не щеше да е ценен като теб.
Ти беше образецът за войник,
рисуван от Катон — преди да пуснеш
във действие ужасния си удар,
ти караше с лика си буреносен
и с гръмотевицата на гласа си
от ужас да треперят враговете,
като че ли светът бе цял раздрусван
от блатна треска!

Влиза отново Марций, в кръв, нападан от Волсци.

ПЪРВИ ВОЙНИК:
Гледайте!

ЛАРЦИЙ:
Ха! Марций —
да го спасим или загинем с него!

Сражавайки се, всички влизат в града.


Пета сцена

Улица в Кориоли.
Влизат римски Войници с плячка.

ПЪРВИ ВОЙНИК:
Това ще си го занеса в Рим!
ВТОРИ: ВОЙНИК:
А аз това!
ТРЕТИ ВОЙНИК:
Чума да го хване! Взех го за сребро!

Излизат.
Далечен тръбен звук. Влизат Марций и Ларций, следвани от Тръбач.

МАРЦИЙ:
Виж как се трудят за пробита драхма
негодниците! Боят още трае,
а вече мъкнат стари железа,
възглавници, оловени лъжици,
неща без стойност, дрипели, които
палачът би заровил във земята
с тоз, който ги е носил!... Да се хванат!...
Чуй, чуй шума на битката оттатък!
Ненавистният ми Авфидий там
избива римляни! Мой смели Тите,
вземи войници, колкото ти трябват,
за да държиш града, пък аз със тези,
които имат дух, ще полетя
в подкрепа на Коминий!

ЛАРЦИЙ:
Храбри друже,
ти губиш кръв и ратният ти труд
бе твърде тежък, за да продължиш!

МАРЦИЙ:
Не ме хвали! Не съм се даже сгрял,
а кръвопускането е целебно
за хора като мен. Прощавай, друже!
Тъй в кърви, ще изляза пред Авфидий
на смъртен бой!

ЛАРЦИЙ:
Дано се влюби в тебе
прекрасната Фортуна, та с вълшебства
да отклонява мечовете вражи
и да ти прати за слуга Успеха,
храбрецо знатни!

МАРЦИЙ:
И към тебе също
да бъде благосклонна тя! Прощавай!

ЛАРЦИЙ:
О, свръхдостойни Марций!
Марций излиза.
Ти, тръбачо,
върви и извести насред площада
на първенците да се съберат,
за да узнаят волята ни! Тръгвай!

Излизат.


Шеста сцена

Близо до стана на Коминий.
Влиза, оттегляйки се, Коминий с Войниците си.

КОМИНИЙ:
Сега, приятели, поотдъхнете!
Напуснахме полето със достойнство,
по римски: без ненужна упоритост
и без позорно бягство. Но врагът —
повярвайте — ще ни нападне скоро.
Докато биехме се, на вълни,
долиташе със вятъра викът
на нашите отвъд... На тях и нас
вий, римски богове, успех дарете,
та две войски в усмихнати редици
да се сберат и да ви почетат
със жертва благодарствена!...
Влиза Вестител.
Докладвай!

ВЕСТИТЕЛЯТ:
Войската на града извърши излаз
и даде бой на Ларций и на Марций.
Когато тръгвах, нашите се бяха
оттеглили в окопите.

КОМИНИЙ:
Макар
да казваш истина, не ми харесват
словата ти. Кога се случи туй?

ВЕСТИТЕЛЯТ:
Преди около час.

КОМИНИЙ:
Дотам е миля,
дори по-малко — чухме ги оттук.
Защо цял час си се мотал за миля
и идеш толкоз късно?

ВЕСТИТЕЛЯТ:
Съгледвачи
на волсците видяха ме и аз
принуден бях да избикалям. Инак
отдавна да съм тук.

Влиза Марций.

КОМИНИЙ:
Ха! Кой е този
като с одрана кожа? Небеса,
прилича ми на Марций! Не за пръв път
такъв го виждам!

МАРЦИЙ:
Късно ли пристигам?

КОМИНИЙ:
Овчар не различава гръм от хлопка,
тъй както аз — гласа гръмлив на Марций
от всички други!

МАРЦИЙ:
Късно ли пристигам?

КОМИНИЙ:
Да, ако туй по теб е твоя кръв,
не вражеска!

МАРЦИЙ:
О, дай да те прегърна
горещо, както някога жена си,
когато я ухажвах; с радост както
в мига след сватбения пир, когато
поведоха ни свещите нагоре
към ложето!

КОМИНИЙ:
О, цвят на храбростта!
Тит Ларций какво прави?

МАРЦИЙ:
Управлява:
издава разпоредби и осъжда
едни на смърт, а други на прокуда,
тогоз помилва, другиго посплашва —
държи Кориоли в името на Рим
завързан като хрът, въртящ опашка —
дано го пуснат!

КОМИНИЙ:
Где е робът, който
ми каза, че врагът ви бил отхвърлил?
Докарайте го тук!

МАРЦИЙ:
Не го наказвай!
Неистина той казал ти е само
за знатните ни: реднишката паплач...
дано я чума тръшне! И трибуни
им дават на такива!... Даже мишки
от котката не бягат, както те
побягнаха пред сган от негодяи,
по-долни и от тях!

КОМИНИЙ:
А как надвихте?

МАРЦИЙ:
Часът не е за разговори. Друг път.
Врагът къде е? Пръснат ли е вече
и ако не, защо е стихнал боят?

КОМИНИЙ:
Със загуби отстъпихме, о, Марций,
за да спечелим в следващия пристъп.

МАРЦИЙ:
А как са разположени? Къде са
най-тежките им части?

КОМИНИЙ:
Предполагам,
че сложили са в авангарда тези
от Анциум начело със Авфидий,
най-главната им сила.

МАРЦИЙ:
О, Коминий,
във името на общите ни битки,
на кървите, които в тях сме лели,
на клетвата за дружба помежду ни,
прати ме, моля те, срещу Авфидий
и анциатите! И нека в миг
със мечове и копия сгъстим
тоз въздух над главите ни и смело
опитаме часа!

КОМИНИЙ:
Макар че искам
в целебна баня да те видя, гдето
да ти обмажат раните с балсами,
молбата ти не мога да отхвърля.
Кои ще вземеш като най-полезни
във битката?

МАРЦИЙ:
Които най-горещо
поискат да се бият... Ако има —
макар че грешно е да се съмнявам! —
сред вас такъв, комуто да се нрави
червилото, с което съм нашарен;
комуто името да е по-мило
от кожата му; който да поставя
добрата смърт над лошия живот,
а родната страна над всичко друго;
то нека той — и ако има други
да мислят като него, — нека те
издигнат меч във знак, че са готови
да следват Марций!
Всички войници викат, размахват мечове, хвърлят шапки във въздуха и вдигат на ръце Марций.
Казах "меч" не "мен"!
Ако това не е за външност само,
кой тук не струва четирима волсци?
Да, всеки би могъл да блъсне щит
о щита на Авфидий! Но за жалост,
на всички благодарен, аз не мога
да взема всички. Другите ще влязат
във работа по-късно... Да вървим!...
Четирма души нека подберат
сред най-настойчивите!

КОМИНИЙ:
Храбри войни,
добре се представете в този изпит
и равни с нас ще бъдете във всичко.
На добър час!

Излизат.


Седма сцена

Пред вратите на Кориоли. С барабанен бой и знамена, отиващ на помощ на Коминий и Марций, влиза Тит Ларций, придружен от един Военачалник, Войници и Водач.

ЛАРЦИЙ:
Помни дълга си! Стража на вратите!
Прати центуриите, щом ти пиша.
Без тях донякъде ще се държиш,
а бъдем ли разбити на полето,
и със града е свършено.

__НАЧАЛНИКЪТ__
Разбрано!

ЛАРЦИЙ:
Затваряй бързо! Ти пред мен, водачо!
Към стана на Коминий ни води!

Излизат.


Осма сцена

На бойното поле.
Тръбен звук. Влизат — от различни страни — Марций и Авфидий.

МАРЦИЙ:
Теб само търсех! Повече те мразя
от клетвонарушител!

АВФИДИЙ:
И аз — теб!
Змиите в Африка не са за мене
омразни като славата ти! Дръж се!

МАРЦИЙ:
Тоз, който мръдне, роб да е до гроб
на другия, а после боговете
да го накажат!

АВФИДИЙ:
Хукна ли пред тебе,
дюдюкай подир мен като по заек!

МАРЦИЙ:
Преди три часа, Тул, във Кориоли
аз бих се сам и доста нещо свърших.
Не с моя кръв обагрен съм — за мъст
напрягай мощ!

АВФИДИЙ:
И Хектор да си, първи
от вашите разхвалвани предци,
не би ми се изплъзнал!...
Сражават се. Неколцина Волсци се притичват в помощ на Авфидий.
Страхливци услужливи, само срам
донесе ми проклетата ви помощ!

Излизат, сражавайки се.


Девета сцена

В стана на римляните.
Тръбен звук за отбой. Влизат от една страна Коминий; от друга Марций, с ръка в превръзка.

КОМИНИЙ:
Ако ти бях разказал за делата,
извършени от теб, не би повярвал!
Но аз ще ги докладвам там, където
сенаторите ще примесват радост
към сълзите; патрициите горди
ще слушат, свиват рамене и ахкат;
матроните — макар и в тръпен страх —
ще дават слух; а тъпите трибуни
на миризливата плебейска сган,
които ненавиждат твойта слава,
ще викат щат не щат: "Блазя на Рим,
че има такъв воин!" А при туй
на пиршеството ни ти дойде късно,
наситил се преди това!

Влиза — завръщащ се от преследване на врага — Тит Ларций, придружен от Войниците си.

ЛАРЦИЙ:
Наш вожде,
ний сбруята сме само — той е конят!
Да бе видял...

МАРЦИЙ:
Не, моля ви се, стига!
И майка ми, която — като майка —
е с грамота да слави свойто чедо,
ми носи скръб, щом почне да ме хвали.
Направих — като вас, — което беше
по силите ми, тласкан — като вас —
от обич към родината. Тоз, който
направил е, каквото е желаел,
надминал ме е с много!

КОМИНИЙ:
Не, ти няма
да станеш гроб на своите заслуги!
Рим трябва да узнае стойността
на синовете си. Ний грях по-страшен
от кражбата, грях равен с клеветата
ще сторим, ако скрием твоя подвиг
и премълчим това, което, даже
разхвалвано по най-нескромен начин,
ще бъде скромно. Затова те моля —
за туй, което си, а не в отплата
за стореното — тука, пред войските,
изслушай ме!

МАРЦИЙ:
Аз имам две-три рани,
които ме смъдят, когато биват
припомняни.

КОМИНИЙ:
Забравим ли ги, те
от нашата неблагодарност бърже
ще заберат и причинят смъртта ти!...
От всичките коне — а те са много
и хубави — и всичките богатства,
иззети в битката и във града,
една десета даваме ти ние
преди обикновената подялба,
по твой си вкус!

МАРЦИЙ:
Благодаря ти, вожде,
но нямам как да убедя сърцето
да вземе подкуп, за да заплати
на меча ми. Отказвам твоя дар.
Приемам само равен дял със всички,
участвали във боя!
Дълъг тръбен звук. Всички викат: "Марций! Марций!", размахват копия и хвърлят шапките си във въздуха; Коминий и Марций свалят своите.
Да онемеят тез тръби, които
скверните тъй! Щом музиката бойна
угодничи, дворци и градове
ще са докрай притворство и лъжа!
Ако омекват броните, да правим
от свилата на търтеите къщни
доспехите си! Стига! Затова ли,
че от носа ми рукнала кръвчица
или че погнах няколко слабака —
което тук са сторили мнозина,
без някой да ги хвали! — затова ли
ме превъзнасяте до небесата,
като че ли съм искал да гоя
нищожеството си с похвални гостби,
подправени с лъжи?

КОМИНИЙ:
Свръхскромни Марций,
жесток си ти към свойто добро име
и непризнателен към нас, които
заслужено венчаем те със него.
Щом буйстваш срещу себе си, то ние
ще ти поставим белезници — както
се прави с лудите, — та безопасно
със теб да разговаряме... И тъй,
да знаят всички, както знаем ние,
че в таз война венеца взе Кай Марций,
и в знак на туй дарявам му със радост
жребеца си прочут в безценна сбруя;
а за победата му над Кориоли
ви каня гръмко да го назовем
"Кай Марций Кориолан"!... Носи достойно
туй славно прозвище, додето жив си!

Тръбен звук и барабанен бой.

ВСИЧКИ:
Кай Марций Кориолан!

КОРИОЛАН:
Като измия
лицето си, ще видите дали
поруменял съм. Както и да е.
Благодаря ви. Яхнал твоя кон,
ще сторя всичко новата си титла
да подкрепя със подвизи.

КОМИНИЙ:
И тъй,
към шатрите, където — първо дело
ще бъде да напишем в Рим доклад
за нашата победа! Ти, Тит Ларций,
върни се в Кориоли и прати ни
най-първите им граждани, с които
да сключим мир добър за нас и тях!

ЛАРЦИЙ:
Ще го направя, вожде!

КОРИОЛАН:
Боговете
си правят смях със мен. Не щях да взема
тъй царска плячка и сега ще трябва
да прося от началника си!

КОМИНИЙ:
Казвай
и твое е, каквото и да бъде!

КОРИОЛАН:
Навремето живеех в Кориоли
в дома на беден волск. Добър човек.
Сега извика ме и го видях
откарван в плен, но в този миг се мярна
пред мен Авфидий и гневът взе връх
над милостта. Освободи, Коминий,
хазаина ми!

КОМИНИЙ:
Просиш за добро.
Да бе палач на моя син пак бих го
освободил! Да се изпълни, Тит!

ЛАРЦИЙ:
Но как се казва?

КОРИОЛАН:
Юпитер! Как беше?
Забравих го! Умората от боя
го е изтрила! Нямаме ли вино?

КОМИНИЙ:
Кръвта по образа ти се е спекла.
Да идем в шатрите да те превържат!
Върви със мен!

Излизат.


Десета сцена

В стана на волсците.
Тръбен звук. Влиза, окървавен, Тул Авфидий, следван от двама-трима Войници.

АВФИДИЙ:
Градът е взет!

ПЪРВИ ВОЙНИК:
Ще ни го върнат при добри условия.

АВФИДИЙ:
Условия!
Бих искал да съм римлянин, щом нямам
възможност като волск да бъда туй,
което съм! Добри условия!
Какво добро могла би да открие
в един военен договор страната
на колене? Пет пъти вече, Марций,
воювам с теб — пет пъти ме разбиваш
и тъй ще бъде, зная, всеки път,
дори и да се сблъскваме по-често,
отколкото се храним! Клетва давам,
ако се срещнем пак лице с лице,
един ще падне!... Моята омраза
не знае вече чест и благородство:
ако до днес мечтаех да го смажа
в открит двубой, сега го бих наръгал
и във гърба! Със сила или с хитрост,
готов съм всякак!

ПЪРВИ ВОЙНИК:
Той е същи дявол!

АВФИДИЙ:
По-смел дори, макар не толкоз хитър!
И с тази смелост ме поквари той:
засенчена от нея, мойта доблест
ще измени на себе си! Какъвто
и да го сваря — болен, безоръжен,
спящ, молещ се, пред жертвеник, във храм,
на капитолия им, — тези всички
ограничения за яростта
не ще възпрат със разните си вехти
права и обичаи мойта злоба
към Марция! Дори да се окаже
във моя дом, от брата ми закрилян,
и там, гостоприемството престъпил,
ръката си жестока ще измия
в сърцето му! Върви в града и виж
какво там става и кои ще бъдат
заложници!

ПЪРВИ ВОЙНИК:
А ти къде отиваш?

АВФИДИЙ:
Във кипарисовия гъсталак,
при мелниците на града, където
ме чакат мойте хора. Там прати ми
известие за всичко, за да зная
нагде да се насочвам.

ПЪРВИ ВОЙНИК:
Ще го сторя!

МЕНЕНИЙ:
Авгурът ми каза, че довечера ще получим известие.

БРУТ:
Добро или лошо?

МЕНЕНИЙ:
Не в съгласие с молитвите на народа, понеже той не обича Марций.

СИЦИНИЙ:
Природата учи и зверовете да обичат, който им е приятел.

МЕНЕНИЙ:
Кого тогава обича вълкът?

СИЦИНИЙ:
Агнето.

МЕНЕНИЙ:
Да, за да го изяде. И точно това гладните плебеи искат да направят с благородния Марций.

БРУТ:
Добро агне е той, само дето блее като мечка.

МЕНЕНИЙ:
Точно така: той е мечок, който живее като агне. Вие двамата сте възрастни хора — ще ви задам една задача.

БРУТ: и СИЦИНИЙ:
Хайде!

МЕНЕНИЙ:
Посочете ми един от пороците, липсващи у Марций, който у вас да не е в изобилие!

БРУТ:
Той няма липсващи пороци. Добре е запасен с всички.

СИЦИНИЙ:
Особено с надменност.

БРУТ:
И си няма равен по самохвалство.

МЕНЕНИЙ:
Я виж ти! А знаете ли вие двамата какво е мнението за вас в града — искам да кажа, на хората от десницата? А? Знаете ли?

БРУТ: и СИЦИНИЙ:
Да чуем! Какво е?

МЕНЕНИЙ:
Понеже заговорихме за надменност... само че да не се разгневите!

БРУТ:и СИЦИНИЙ:
Няма, няма. Продължавай!

МЕНЕНИЙ:
Пък и да се разгневите — голяма работа! На вас дори най-дребният крадец от шайката на поводите може да ви ограби целия склад от търпение. Пуснете юздите на нрава си и се гневете колкото ви душа желае... ако душите ви това желаят. Та значи вие обвинявате Марций в надменност?

БРУТ:
Не сме сами в това, уважаеми!

МЕНЕНИЙ:
Знам, вие в нищо и никога не сте сами. Каквито са невръстни способностите ви, ако не ви помагаха много хора наоколо, щяхте да свършите твърде малко. И вие ще говорите за надменност! Да можехте да си извъртите очите в посока към тила, та да обозрете драгоценните си мозъци! О, да можехте!

БРУТ: и СИЦИНИЙ:
И какво щеше да стане?

МЕНЕНИЙ:
Ами щяхте да откриете един чифт негодни, надменни, избухливи и твърдоглави трибуни — сиреч глупаци, — които си нямат равни в Рим!

СИЦИНИЙ:
Менений и ти си добре известен!

МЕНЕНИЙ:
Известен съм като чудак-патриций, който обича чашката си подгрято вино без добавки от Тибъра. Осъждат ме, че съм се бил разтапял от първата сълза на просител и пламвал като прахан по най-дребен повод; че съм се знаел по-малко с челото на зората, отколкото със задните части на нощта. Каквото ми е на ума, това ми е на езика и колкото злоба имам, излъхвам я в думи. Като срещна двама държавници като вас — чак Ликурговци не сте! — ако напитката, с която ме черпите, дразни небцето ми, то личи по лицето ми. И не мога да похваля речите ви, когато, слушайки цветистия ви слог, виждам не само цветята по слога, но и магарето, което пасе край него; и макар че трябва да търпя тези, които твърдят, че сте хора солидни и заслужаващи уважение все пак, който казва, че имате добри лица, лъже като разпран! Но ако вие четете всички тези мои черти по картата на микрокосмоса ми, следва ли, че, както казвате, и аз съм добре известен? И какво толкоз лошо успяват да видят вашите късогледи далновидности в моя характер, дори и да е добре известен?

БРУТ:
Хайде, хайде, знаем те ние тебе!

МЕНЕНИЙ:
Вие не знаете нито мене, нито себе си, нито каквото и да било! На вас дай ви само дрипльовците да ви свалят шапка и подгъват коляно! Вие сте готови да пропилеете цял полезен предиобед, за да разгледате иска от петдесет стотинки на една продавачка на портокали срещу един майстор на чепове за бъчви и да отложите делото за следния ден. Пък ако се случи да ви присвие коликата насред заседанието, Нравите неми мутри като коледни маски и най-сетне надавате бойния си рев: "Нощното ми гърне!" и оставяте спора по-заплетен, отколкото е бил преди намесата ви. В това ви се състои правораздаването: да раздадете и на двете страни титлата "Мошеници!". Бива си ви вас двамата!

БРУТ:
Добре, добре! Всички знаем, че си по-добър за шеги на маса, отколкото за съвет в Капитолия.

МЕНЕНИЙ:
И жрец да си, ще те избие на шеги, щом срещнеш две смешни създания като вас. Най-мъдрата мисъл, която можете да изречете, не си заслужава мърдането на брадите ви при изричането, при все че и те не са достойни да напълнят не дюшек на кърпач, ами и самар на магаре. И вие сте седнали да ми разправяте, че Марций бил надменен! Марций, който, по най-скромна преценка, струва колкото всичките ви прадеди от Девкалион насам, макар че може някой от тях случайно да е стигнал поста наследствен палач. Лека вечер на ваши милости! Повече вземане-даване с вас може да ме зарази със шап в мозъка — нали сте пастири на плебейското стадо. Дръзвам да си взема сбогом!
Брут и Сициний се оттеглят.
Влизат Волумния, Виргилия и Валерия.
Какво има, колкото благородни, толкоз и хубави госпожи — а по-благородна не би била и самата Луна, ако беше земна! — и накъде тъй бързо следвате с нозе погледа си?

ВОЛУМНИЯ:
Почтени Менений, син ми Марций е наблизо. Заклевам те в Юнона, не ни бави!

МЕНЕНИЙ:
А? Марций се връща?

ВОЛУМНИЯ:
Да, достойни Менений, и с най-високи признания.

МЕНЕНИЙ:
Приеми шапката ми, Юпитере! Благодаря ти! Ха! Марций си иде! Но наистина ли?

ВИРГИЛИЯ: и ВАЛЕРИЯ:
Наистина!

ВОЛУМНИЯ:
Виж, това писмо е от него. И Сенатът е получил. Жена му също. И мисля, че и теб те чака едно у дома ти.

МЕНЕНИЙ:
Ще накарам довечера самата ми къща да се натряска! Писмо за мен?

ВИРГИЛИЯ:
Да. Аз го видях с очите си.

МЕНЕНИЙ:
Писмо за мен? То ми дава писмена гаранция за седем години здраве! През цялото това време ще се плезя на лекаря. Пред този еликсир и най-великата рецепта на Гален е чисто шарлатанство или конско очистително! Ранен ли е? Винаги се е връщал с рани!


ВИРГИЛИЯ:
О, не, не, не!

ВОЛУМНИЯ:
Ранен е, ранен! Благодаря на боговете за това!

МЕНЕНИЙ:
И аз, ако не е тежко! Раните му стоят добре. Носи ли победата в джоба си?

ВОЛУМНИЯ:
На челото, Менений! За трети път се връща от бой с дъбовия венец.

МЕНЕНИЙ:
И натрил ли е добре муцуната на Авфидий?

ВОЛУМНИЯ:
Тит Ларций пише, че са се сражавали, но Авфидий се измъкнал.

МЕНЕНИЙ:
И добре е направил, мога да го уверя. Ако не е бил побягнал, нашият Марций е щял да го направи само на Авфидиевци — не бих искал да бъда на негово място за всичкото злато в сандъците на Кориоли! В Сената знаят ли?

ВОЛУМНИЯ:
Да вървим, драги мои!... Да, да, да! Сенатът е получил писмо от Коминий, в което той отдава на сина ми главната заслуга за победата. Бил надминал в тази война всичките си досегашни подвизи!

ВАЛЕРИЯ:
За него наистина разказват невероятни неща.

МЕНЕНИЙ:
Но верни, мога да гарантирам! И честно заплатени!

ВИРГИЛИЯ:
Дано боговете го потвърдят!

ВОЛУМНИЯ:
Да го потвърждават? Хе!

МЕНЕНИЙ:
Кълна се, че са честно платени! Къде е ранен?
Към Брут и Сициний.
Боговете да утешат ваши милости! Марций се завръща и с нови основания да бъде надменен!... Къде е ранен?

ВОЛУМНИЯ:
В рамото и лявата ръка. Ще може да покаже на народа пресни белези, когато се яви пред него за поста си. Той получи при изгонването на Тарквиний седем рани по тялото.

МЕНЕНИЙ:
Освен това една в шията и две в бедрото — всичко девет, мисля.

ВОЛУМНИЯ:
Преди сегашния поход имаше двайсет и пет белега.

МЕНЕНИЙ:
А сега ще бъдат двайсет и седем и всеки от тях е един вражи гроб!...

Викове и тръбен звук.

ВИРГИЛИЯ:
Чуйте! Тръбят!

ВОЛУМНИЯ:
Сигналът му! Това е син ми, знам,
тук носещ радост, плач оставил там:
Смъртта лети след моя син-войник —
той вдига меч и тя се спуска в миг!

Тържествен тръбен звук. Влизат Коминий и Тит Ларций, водещи Кориолан, увенчан с венец от дъбови клонки. Следват Военачалници, Войници и Глашатай.

ГЛАШАТАЯТ:
Знай, Рим, че Марций сам се би с вразите
в стените на Кориоли и с това
спечели си честта и трето име
към Кай и Марций. Отсега след тях
ще следва почетното Кориолан.
Добре дошъл, достойни Кориолане!

Тръбен звук.

ВСИЧКИ:
Добре дошъл, достойни Кориолане!

КОРИОЛАН:
Достатъчно! Това ме огорчава!
Не, стига, моля!

КОМИНИЙ:
Майка ти, Кай Марций.

КОРИОЛАН:
О, зная кой е молил боговете
за моята победа!

Коленичи.

ВОЛУМНИЯ:
Не, стани,
храбрецо мой, мой благородни Марций,
мой храбри Кай, мой току-що наречен
заслужено... как беше?... Кориолан!...
Така ли да ти викам?... Виж жена си!

КОРИОЛАН:
Привет, о, моя мълчалива прелест!
Нима ме би посрещнала със смях,
да бях в ковчег, та върнал се в триумф,
ме срещаш с плач? Очи такива имат
жените без мъже и синове
във Кориоли!

МЕНЕНИЙ:
Да те венчаят всички богове!

КОРИОЛАН:
Ти още ли си жив?
Към Валерия.
Прощавай, драга!

ВОЛУМНИЯ:
Не зная накъде да се обърна...
Добре дошли!... Добре дошъл във Рим
главнокомандващи!... И вие всички!

МЕНЕНИЙ:
Сто хиляди "добре дошли"! Бих искал
да плача с глас и да се смея! Странно,
хем тежко ми е, хем се чувствам лек!
Добре дошъл! От корен да изсъхне
тоз, който не се радва, че те вижда!
По трима ви Рим трябва да лудее,
но имаме си пънове-диваци —
не е да липсват! — дето не желаят
присаждане!... Добре дошли, герои!...
Ний драката наричаме я "драка"
и "глупости" — делата на глупака!

КОМИНИЙ:
Все остър!

КОРИОЛАН:
Неизменният Менений!

ГЛАШАТАЯТ:
Към Капитолия! Сторете път!

КОРИОЛАН:
Прощавайте!... Ръката ви!... И твойта!
Преди глава да подслоня във къщи,
аз длъжен съм да посетя добрите
патриции, които ме дариха
с приветствия и титли.

ВОЛУМНИЯ:
Доживях
да видя сбъдването на мечтите,
градени от сърцето ми! Остава
едничко нещо, ала Рим — аз зная —
не ще ти го откаже.

КОРИОЛАН:
Знайте, майко,
че предпочитам да съм им слуга
посвоему, отколкото управник
по тяхному.

КОМИНИЙ:
Към Капитолия!

Тръбен звук. Всички излизат в същия ред. Само Брут и Сициний идват напред.

БРУТ:
Езиците, където се обърнеш,
говорят все за него! Очила
си слага полуслепият, та белким
го види с тях! Бъбривата кърмачка
оставя бебето си да реве
до скъсване, клюкарствайки за него,
а мърлата от кухнята забражда
с най-скъпата си кърпа мазна мутра,
катерейки се по зида да зърне
пак него, него! Лавки и прозорци
чернеят от глави; най-пъстър свят,
възседнал покривите, е единен
в таз обща мисъл: да го види! Даже
жреците се натискат със пуфтене
сред простолюдието; а, свалили
булата си, красавиците градски
допускат бузките им, по които
воюват вечно розово и бяло,
с целувки жарки да плячкосва Феб!
И глъчка — сякаш някой бог във него
се е вселил и дал му е способност
да ги привлича!

СИЦИНИЙ:
Скоро ще е консул!

БРУТ:
А стане ли, на нас ще ни остане
да дремем само!

СИЦИНИЙ:
Той не е способен
да трупа постепенно чест и спре,
където трябва. Скоро ще загуби
печалбата си, слушай мен!

БРУТ:
В това е
утехата за двама ни.

СИЦИНИЙ:
И знай,
че простолюдието, на което
застъпници сме ний, ще замени
при първи повод новата му слава
със старата си злоба; а че повод
ще има то от Марций, се съмнявам
аз толкоз малко, колкото той много
ще се гордее с туй, че го е дал!

БРУТ:
Веднъж го чух да се кълне, че ако
решел да става консул, то за нищо
не щял да се яви насред площада
в смирената одежда, нито щял
да вади свойте белези от битки
на показ пред народа, за да проси
смрадливия му глас!

СИЦИНИЙ:
Добре!

БРУТ:
Тъй каза!
О, той би предпочел да се откаже
от консулството, щом не е то само
по воля на Сената.

СИЦИНИЙ:
И дано
изпълни туй, в което се е врекъл,
и продължи така!

БРУТ:
Ще го направи!

СИЦИНИЙ:
И туй ще е провалът му, за който
ний първи ще се радваме!

БРУТ:
Понеже
без тоз провал проваляме се ние
и нашето влияние. Затуй
ще трябва да подскажем на народа,
че Марций винаги го е презирал
и грабне ли властта, ще го превърне
във стадо мулета, ще задуши
гласа на вождовете му и стъпче
последните му свободи, защото
за него бедните по свойто право
да съществуват на света са равни
с обозните камили, на които
се плаща с тръне тежести да носят,
и със тояги, паднат ли под тях!

СИЦИНИЙ:
И тези мисли, казани в момент,
когато Марциевата надменност
раздразнила е хората — което
е толкоз лесно да се предизвика,
като да пуснеш куче на овце! —
ще хвърлят искра в сухата им слама
и огънят й ще очерни Марций
завинаги!

Влиза Вестител.

БРУТ:
Какво ни носиш? Казвай!

ВЕСТИТЕЛЯТ:
Изпратен съм при вас да ви поканя
във Капитолия. Изглежда Марций
ще стане консул. Зърнах глухонеми
да се тълпят, за да го видят; слепи —
за да го чуят. Своите ръкавици
матроните му хвърляха, а кърпи —
жените и девойките. Пред него
видях като пред статуя на бог
да се покланят знатни, а народът
със шапки и със рев наподоби
пороен дъжд със тътени. За пръв път
такова чудо виждам!

БРУТ:
Да вървим
към Капитолия, очи, уши
отдали на момента, а сърца
на следствията му!

СИЦИНИЙ:
Докрай със теб!

Излизат.


Втора сцена

Сенатът в Рим.
Влизат двама Слуги с възглавници за скамейките.

ПЪРВИ СЛУГА:
Бързо, бързо! Всеки миг ще пристигнат! Колко души са кандидати за консулството?

ВТОРИ СЛУГА:
Казват, трима: но всички смятат, че ще го получи Кориолан.

ПЪРВИ СЛУГА:
Бива си го като войник, само че е страшно горделив и гледа отвисоко на простия народ.

ВТОРИ СЛУГА:
Много големци са гъделичкали народа, без той да ги е обиквал. Пък други е обиквал, без сам да знае защо. Така че той, ако обича без причини, то и мрази без основания. Това, че на Кориолан явно му е все едно дали народът го обича, или напротив, показва, че добре му знае нрава и че от благородна небрежност не се и опитва да скрие това от него.

ПЪРВИ СЛУГА:
Ако му беше все едно дали народът го обича, или не го обича, той щеше да се колебае по средата и нямаше да му прави ни добро, ни зло. А той така усилено си навлича народната ненавист, че народът не смогва да му възнагради усилията докрай; просто не пропуска да направи нещо, с което отново да докаже на простите хора, че им е заклет враг. А пък това, че си търси явно неодобрението и омразата им, никак не е по-добро от това, което го отвращава: да им се подмазва, за да печели обичта им.

ВТОРИ СЛУГА:
Той има големи заслуги към отечеството. Възходът му нагоре не стана по леки стъпала, като на тези, дето, мазни и любезни, без да извършат нищо истински полезно за народа, си печелят неговото уважение със шапкосваляне; той така запечата своите дела в хорските очи и получените признания — в хорските сърца, че ако езиците останеха неми, без да ги потвърдят, това би било черна неблагодарност; а пък ако биха се опитали да ги отричат, би било проява на злоба, която, опровергавайки се сама, би пожънала упрек и отпор от всяко честно ухо.

ПЪРВИ СЛУГА:
Хайде стига за него! Достоен човек е. Бягай, че идат!

Продължителен тръбен звук. Предхождани от Ликтори влизат Патриции, Кориолан, Менений, Коминий, Сициний, Брут. Всички — трибуните отделно — заемат местата си.

МЕНЕНИЙ:
Приключили въпроса за мира
със волсците и пратили да викнат
Тит Ларций в Рим, като основна точка
на заседанието ни остава
да наградим блестящите заслуги
на този, който защити тъй храбро
родината. Сенатори почтени,
поискайте от днешния ни консул
и бивш военачалник в таз победно
завършила война да ни разкаже
делата на Кай Марций Кориолан,
присъстващ тук, за да го възмездим
с признателност и почест, съответни
на храбростта му!

ПЪРВИ СЕНАТОР:
Говори, Коминий!
С подробности, та да усетим липса
на средства за награда, не на воля
да наградим!... Трибуни на народа,
ще ви помолим да дадете слух
и после да въздействате със слово
на простолюдието, да приеме
решението ни.

СИЦИНИЙ:
С добра задача
е нашето събрание и ние
сме склонни да възславим и издигнем
виновника му.

БРУТ:
Въпреки че бихме
го сторили със по-голяма радост,
ако и той зачиташе народа
със педя повече.

МЕНЕНИЙ:
Не е уместно!
Да бе мълчал! Желаеш ли да чуеш
доклада на Коминий?

БРУТ:
Даже с радост,
но моят укор беше по-уместен
от твойто скастряне.

МЕНЕНИЙ:
Народа той
обича, но не искайте да спи
в едно легло със него!... Говори,
достойни наш Коминий!
Кориолан става, за да излезе.
Не, стой тук!

ПЪРВИ СЕНАТОР:
Кориолане, няма срам за теб,
да слушаме за твоите дела,
когато са достойни.

КОРИОЛАН:
Ваша чест,
бих предпочел да имам нови рани
за излекуване пред туй да трябва
за старите да слушам!

БРУТ:
Вярвам, Марций,
че не от мойта дума тъй побягваш!

КОРИОЛАН:
Не. Вярно е, че дето съм се втурвал
към ударите, бягал съм от думи;
но твоята не ме рани, понеже
не бе ласкателна. А пък народа
обичам толкоз, колкото той сам
заслужил си е...

МЕНЕНИЙ:
Моля те, седни си!

КОРИОЛАН:
По-скоро бих оставил да ми чешат
тила на припек след сигнал за бой,
отколкото да слушам как надуват
нищожните ми действия!

Излиза.

МЕНЕНИЙ:
Трибуни,
как искате такъв да се подмазва
на вашия плодящ се жабурняк —
във който един само на хиляда
се ядва! — като, вижте го, готов е
ръце, нозе да отдаде за слава,
но не — едно ухо, за да я чуе!...
Коминий, говори!

КОМИНИЙ:
Гласът ми слаб е
за гръмките дела на Кориолан!
Ако е вярно туй, че храбростта е
основна добродетел за човека,
то този, за когото ви говоря,
не знае себеравен. Още само
шестнадесетгодишен, той се би
срещу Тарквиний, тръгнал против Рим.
Тогавашният ни диктатор — нека
възславя паметта му! — забеляза
как още със страни на амазонка
тъй гонеше четинести мъжаги
и как, разкрачен над един ранен
от нашите, пред консулския поглед
посече три противника. Дори
Тарквиний сам под удара му рухна
на колене. Така във дни, когато
могъл би да играе женски роли
той в боя се показа първи мъж
и беше увенчан с венеца дъбов.
Тъй в юношеска възраст възмъжал,
израсна той като море и в жара
на седемнайсет битки оттогава
успя да развенчае всички други
прочути мечове. А пък за боя
във Кориоли и край него нямам
достойни думи! Той успя да спре
страхливците и с личния си пример
превърна ужаса им във забава!
Подобно водораслите под кила
на кораб в пълен ход, вразите в страх
полягаха и падаха пред него
и мечът му печаташе със смърт,
където спуснеше се! Цял във кърви,
напомняше той грозен механизъм —
тъй всеки негов мах бе отбелязван
от смъртен вик! Преминал сам-самичък
през гибелните порти, сам отново
излезе вън и, въглавил нов удар,
като планета порази града
и свършено!... В тоз миг далечен шум
проправи си в слуха му път и мигом
духът му удвоен замести всичко,
което уморено бе в плътта,
и аз видях го да се връща в боя,
за да се носи с меч, димящ над него,
като че ли би искал да е вечно
кръвопролитието. И додето
поле и град не бяха наши, той
не спря да си отдъхне!

МЕНЕНИЙ:
Храбър мъж!

ПЪРВИ СЕНАТОР:
Съвсем по мярка за честта, която
очаква го!

КОМИНИЙ:
И плячката отритна,
богатствата изгледа, сякаш бяха
презряна кал! Той не ламти дори
за толкоз, колкото му би дарила
самата Нищета! Награда дири
за свойте подвизи във тях самите
и своя жизнен срок разходва, сякаш
в усилия да го скъси!

МЕНЕНИЙ:
Такъв е!
Да го повикаме!

ПЪРВИ СЕНАТОР:
Да влезе!

__ПРИСЛУЖНИК__
Иде!

Влиза отново Кориолан.

МЕНЕНИЙ:
Сенатът, Кориолане, е щастлив
да те направи консул.

КОРИОЛАН:
Дълг за мене
е да му служа винаги!

МЕНЕНИЙ:
В тоз случай
остава да говориш на народа.

КОРИОЛАН:
Заклинам ви да ме освободите
от този обичай! Не бих могъл
да се явя в разнищената тога
и, сочейки си раните, да прося
съгласието им. Аз много моля
да мина без това.

СИЦИНИЙ:
Народът трябва
да бъде питан и държи обредът
да се изпълни точно.

МЕНЕНИЙ:
Преглътни го!
Не ги дразни и като всички свои
предшественици приеми честта
със формата й!

КОРИОЛАН:
Във подобна роля
ще се червя. Туй право би могло
да се отнеме на народа!

БРУТ:
Чу ли?

КОРИОЛАН:
В гърдите да се тупам: "Туй направих!
Онуй направих!"? Да показвам рани,
забравени от мен самия, сякаш
съм ги добивал, за да ми заплащат
за тях с гласа си?

МЕНЕНИЙ:
Не прави въпрос!...
На вас, трибуни на народа, ние
възлагаме да му оповестите
решението ни, а пък на тебе,
наш консуле, желаем чест и радост!

СЕНАТОРИТЕ:
На Кориолан желаем чест и радост!

Тръбен звук. Излизат всички освен Брут и Сициний.

БРУТ:
Разбра ли как ще се държи с народа?

СИЦИНИЙ:
Дано народът разбере го скоро!
Благодарейки, той ще им покаже,
че би намразил сана си, ако
от тях го бе получил.

БРУТ:
Да вървим,
за да им кажем станалото тук!
Те чакат на площада.

ПЪРВИ ГРАЖДАНИН:
С една дума, ако ни поиска гласовете, не можем да му ги откажем.

ВТОРИ: ГРАЖДАНИН:
Можем, стига да искаме.

ТРЕТИ ГРАЖДАНИН:
Имаме право да му ги откажем, но то е такова право, че няма да е право, ако го използваме; защото, ако той ни покаже раните си и ни разправи подвизите си, ние сме длъжни да отговорим със своите езици на неговите неми рани; и да платим за благородните му подвизи с благородна признателност. Неблагодарността е нещо чудовищно и ако народът прояви неблагодарност, значи е чудовище. И ще излезе, че ние, понеже сме членове на народното тяло, сме членове от тялото на чудовище.

ПЪРВИ ГРАЖДАНИН:
Да, и без това за нищо и никакво ни викат така. Преди, когато се разбунтувахме заради житото, той самият не се побоя да ни нарече "разноглаво множество".

ТРЕТИ ГРАЖДАНИН:
Мнозина са ни наричали тъй. И не че косите върху главите ни са разновидни — на едни черни, на други кестеняви, на трети рижи, а на четвърти никакви, — ами защото умовете ни са разноцветни. И наистина, ако умовете на всички ни трябваше да излязат от един череп, честна дума, биха се разлетели на изток, запад, север и юг и единствената точка, в която биха се срещнали, щеше да бъде съгласието, че правилната посока сочи към всички точки на компаса.

ВТОРИ: ГРАЖДАНИН:
Тъй ли мислиш? И накъде според теб ще литне моят ум?

ТРЕТИ ГРАЖДАНИН:
Той изобщо по-мъчно ще се измъкне, отколкото на другите — какъвто си пън, здраво се е вклинил в главата ти. Но ако беше на свобода, без друго щеше да литне на юг.

ВТОРИ: ГРАЖДАНИН:
Защо на юг?

ТРЕТИ ГРАЖДАНИН:
За да се разтвори в южните мъгли. Там три четвърти от него ще образуват заразна роса, а на четвъртата ще й домилее за кратуната ти и дано се върне в нея, та да си намериш жена.

ВТОРИ: ГРАЖДАНИН:
Ти без смешки не можеш. Карай, продължавай!

ТРЕТИ ГРАЖДАНИН:
Решени ли сте всички да му дадете гласовете си?... Впрочем няма значение — мнозинството му стига. Казвам ви, да ще само да бъде малко по-близък до народа, и от него по-достоен няма.
Влизат Кориолан, в тога на смирението, и Менений.
Ето го в дрехата на смирението! Внимавайте в държанието му! Стойте, не се струпвайте всички наведнъж! Ще отиваме към него по един, по двама или по трима! Той трябва да пита всекиго поотделно, та всеки да има честта да му даде личния си глас със собствения си език. Вървете след мен и аз ще ви пускам на групи!

ВСИЧКИ:
Добре! Хайде!

Гражданите излизат.

МЕНЕНИЙ:
Не, нямаш право. Толкоз най-достойни
са го извършвали!

КОРИОЛАН:
Какво да кажа?
"... Почтени гражданино..." Дявол взел го,
езикът ми не ще да се обърне!
"... виж тези рани. Аз добих ги в битка
за родината си, когато доста
събратя твои хукнаха във ужас
от свойте барабани!"

МЕНЕНИЙ:
О, небе!
Така не бива! Ще ги молиш само
да бъдат с тебе!

КОРИОЛАН:
С мен? Да се обесят!
Аз всичко дал бих да са против мен,
тъй както са против добрите нрави,
които нашите жреци напразно
втълпяват им!

МЕНЕНИЙ:
Ти всичко ще погубиш!
Отивам си. Приказвай им така, че
да има полза!

Влизат отново трима Граждани.

КОРИОЛАН:
Полза? Научи ги
лицето си да мият и зъбите!
Ха, ето един впряг пристъпва вече!...
Вий знаете защо съм тук?

ПЪРВИ ГРАЖДАНИН:
Да, знаем.
Какво подтиква те да ни го искаш?

КОРИОЛАН:
Заслугите ми само.
ВТОРИ: ГРАЖДАНИН:
Заслугите ти само?

КОРИОЛАН:
Да, не желанието.
ТРЕТИ ГРАЖДАНИН:
Как не желанието?

КОРИОЛАН:
Така. Сам никога не бих желал да досаждам с просия на бедняци.
ТРЕТИ ГРАЖДАНИН:
Трябва да ти е ясно, че щом ти даваме нещо, надяваме се и нещо да получим с твоя помощ.

КОРИОЛАН:
Тогава моля: цената ви за консулството?

ПЪРВИ ГРАЖДАНИН:
Цената ни е да го поискаш учтиво.

КОРИОЛАН:
Учтиво? Гражданино, умолявам ви да ми го дадете. Имам много рани за показване, само че насаме... Твоя мил глас, драги? Какво ще кажеш?
ВТОРИ: ГРАЖДАНИН:
Имаш го, уважаеми.

КОРИОЛАН:
Сключено, дай ръка! Два уважаеми гласа вече си изпросих. Получих милостинята ви. Сбогом!
ТРЕТИ ГРАЖДАНИН:
Малко беше особено...
ВТОРИ: ГРАЖДАНИН:
Ако трябваше сега да решавам... Но карай да върви!

Гражданите излизат. Влизат отново други двама Граждани.

КОРИОЛАН:
Моля вас двамата, ако това е в съзвучие с гласовете ви, да одобрите избирането ми за консул. Ето ме в обичайната дреха.

ПЪРВИ ГРАЖДАНИН:
Ти служи на страната си добре и недобре.

КОРИОЛАН:
А отговорът на гатанката?

ПЪРВИ ГРАЖДАНИН:
Беше бич за нейните неприятели и тояга за приятелите й. Ти не си любил никога човека от улицата!

КОРИОЛАН:
И би трябвало да ме уважавате повече затуй, че любовта ми не е била улична. Но щом се налага, ще се науча да лаская своя побратим — народа, за да си заслужа добрия му отзив за мен. Той цени високо това умение и щом за Негова Мъдрост е по-важно да има мекия ми гръбнак, отколкото твърдото ми сърце, ще поупражнявам угодническия поклон и ще му свалям шапка най-лицемерно, тоест, мерейки лицето си по образеца на някои приятели на народа и пръскайки щедро техните чарове към всеки, който ги пожелае. И тъй, заклевам ви, направете ме консул!
ВТОРИ: ГРАЖДАНИН:
Надяваме се, че ще ни бъдеш приятел и от сърце ти даваме гласовете си.

ПЪРВИ ГРАЖДАНИН:
Получил си много рани в бой за родината.

КОРИОЛАН:
Няма да подпечатам знанието ти с гледката на белезите им... Много ценя вашите гласове, за да ви задържам повече.

ПЪРВИ и ВТОРИ ГРАЖДАНИН:
Да те поживят боговете, уважаеми! От сърце ти го желаем.

КОРИОЛАН:
О, драгоценни думи!
Гражданите излизат.
По-добре
човек от глад и бедност да умре,
отколкото да проси за награда
заплатата, която му се пада!
Навлякъл тази овчо-вълча тога,
съгласие ненужно как аз мога
от Дик и Том да чакам? Обичай!
Но ако обичаят няма край
и в нравите ни никой не мете
праха на вехтите лъжи, то те
не ще дадат на истините млади
да подадат над техните грамади
филиза си!... Не, аз не съм им шут!
Да взима сана други, щом е луд
да им се мазни!... Но дотука мина.
Изкарал съм едната половина,
остава другата!...
Влизат отново трима други Граждани.
И ето идат
три нови гласа!... Дайте ми гласа си!
За ваште гласове съм се сражавал!
За тях на пост съм бдял! За тях тук нося
над две дузини рани! Три по шест
сражения за ваште гласове
видял съм или чувал да описват!
Заради ваште гласове съм вършил
безчетни подвизи и други още!
Гласувайте за мен! Аз, честна дума,
бих искал да съм консул!

ПЪРВИ ГРАЖДАНИН:
Извършил е благородни дела — никой честен човек няма да му откаже гласа си!

ВТОРИ ГРАЖДАНИН:
Да го одобрим за консул! Да му дадат боговете радост и дано го направят приятел на народа!

ПЪРВИ и ТРЕТИ ГРАЖДАНИН:
Дано, дано! Да те поживят боговете, славни консуле!

Излизат.

КОРИОЛАН:
Три ценни гласа!

Влиза отново Менений заедно с Брут и Сициний.

МЕНЕНИЙ:
Достатъчно! Трибуните ти дават
народното доверие. Сега
остава ти с парадните си знаци
да се явиш в Сената.

КОРИОЛАН:
Значи свърши?

СИЦИНИЙ:
Да, можем за изпълнено да сметнем
измолването на гласа. Народът
прие те и е свикан незабавно
за твойто утвърждаване.

КОРИОЛАН:
Къде?
В Сената ли?

СИЦИНИЙ:
Да, там, Кориолане!

КОРИОЛАН:
А мога ли да махна тез одежди?

СИЦИНИЙ:
Да, можеш.

КОРИОЛАН:
Незабавно ще го сторя
и, себе си познал, ще дойда там.

МЕНЕНИЙ:
Аз идвам с теб!... Вий тръгвате ли също?

БРУТ:
Не, чакаме народа!

СИЦИНИЙ:
Ще се видим!

Кориолан и Менений излизат.

СИЦИНИЙ:
Това е то! Постигна си целта
и развълнуван е, личи по всичко.

БРУТ:
Запазил е под дрехата смирена
сърцето си надменно!... Ей ги, идат.
Ще ги разпуснеш ли?

Влизат отново Гражданите.

СИЦИНИЙ:
Е, господа,
избрахте ли за консул тоз човек?

ПЪРВИ ГРАЖДАНИН:
Да, ний му обещахме своя глас.

БРУТ:
Дано заслужи вярата ви в него!
ВТОРИ: ГРАЖДАНИН:
Дано, защото — може да съм прост —
но май че ни се смееше, когато
ни искаше гласа.
ТРЕТИ ГРАЖДАНИН:
Какво ти "май че"!
То беше жива гавра!

ПЪРВИ ГРАЖДАНИН:
Не, не беше!
Такъв си му е говорът на него!
ВТОРИ: ГРАЖДАНИН:
Ти тука си единствен, който мисли,
че той не се е подигравал с нас!
Защо не ни показа свойте рани?

СИЦИНИЙ:
Не е възможно! Той ги е показал!

__ВСИЧКИ ГРАЖДАНИ__
Не е! Не е! На никого от нас!
ТРЕТИ ГРАЖДАНИН:
Готов бил — каза — да ми ги покаже,
но насаме! И шапка ни свали,
пак ето тъй, на подбив! "Искам — вика —
да стана консул, но по обичая
не мога без гласа ви, тъй че — казва —
гласувайте за мен!" А след това —
"Благодаря ви — рече — за това, че
почетохте ме с милия си глас.
Сега, когато дали сте го, хайде
не сте ми нужни!" Туй не е ли гавра?

СИЦИНИЙ:
Но как били сте толкова без усет,
че да не я почувствате, или,
почувствали я — толкова наивни,
че пак да го поддържате?

БРУТ:
Ай! Ай!
Защо не сте му казали тъй, както
ви учихме: че докато е нямал
все още власт, като сановник дребен,
е бил ваш враг и яростен противник
на вашите права и свободи
и че сега, ако добил възможност
да управлява цялата държава,
остане все така плебейомразец,
то всеки глас за него ще е просто
проклятие за вас? Защо не сте му
открито казали, че ако него
безспорните дела достоен правят
за сана, който иска, то и вие,
гласувайки за него, сте във право
да храните надежди, че, превърнал
омразата си в обич, той ще бъде
добър към вас управник?

СИЦИНИЙ:
Ако бяхте
послушали съвета ни, туй би
подложило духа и склонността му
на изпитание. По този начин
вий щяхте да изтръгнете от него
любезно обязателство, с което
го бихте свързали при първи случай;
или, обратно, думите ви щяха —
какъвто сприхав е и самоволен —
да го раздразнят и тогаз гневът му
ви би послужил за естествен повод
да го отхвърлите!

БРУТ:
Той обич проси,
не криейки от вас, че ви презира,
та после ли ще ви прости, когато
презрението му добие сила
да смачка всички ви? Нима сте вие
с тела, но без сърца? И тез езици
затуй ли ви са дадени: да викат
против ума ви?

СИЦИНИЙ:
Молиха ви други
вий: не! — а днес гласувате за който
се гаври с вас!

ПЪРВИ ГРАЖДАНИН:
Не сме го утвърдили.
Все още можем да го провалим!
ВТОРИ: ГРАЖДАНИН:
И ще го сторим! Да! Петстотин гласа
от мен ги имате!

ПЪРВИ ГРАЖДАНИН:
От мен хиляда
и техните приятели в прибавка!

БРУТ:
Вървете и кажете на народа,
че тоз, когото е избрал за консул,
правата му ще смачка и ще тачи
гласа му, колкото гласа на куче,
което хем държано е да лае,
хем бой яде за същото!

СИЦИНИЙ:
И нека,
размислили по-трезво, отменят
припрения ви избор! Изтъкнете
известните му гордост и ненавист
към простия народ! Да чуят с колко
високомерие е носел той
смирената уж тога; как е искал
гласа ви с явен подбив! Обяснете,
че от възторг пред воина не сте
почувствали надменното държане,
с което той отново дал е израз
на своето дълбоко вкоренено
презрение към вас!

БРУТ:
Вина хвърлете
и върху нас, трибуните, които
не само че не сме ви отклонили
от грешката, но сме и настояли
да изберете него!

СИЦИНИЙ:
Да, кажете,
че действали сте повече по натиск
на двама ни, отколкото по свойте
дълбоки убеждения; че консул
сте го избрали вий по дисциплина
против гласа на личната си съвест!
Да, струпайте вината върху нас!

БРУТ:
Не ни жалете! "Речи ни държаха —
кажете им — за туй от колко млад
бил почнал на родината да служи
и колко дълго служил й; и как бил
от корена на Марциите, който
бил дал Анк Марций — син на дъщерята
на Нума, който царства след Хостилий,
и че предци били му Квинт и Публий,
които построиха най-добрия
водопровод за Рим, и Цензорин,
наречен тъй, защото беше цензор
на два пъти..."

СИЦИНИЙ:
Подвели сме ви значи
да подкрепите този мъж с това, че
е бил от славен род и сам заслужил;
но свързвайки държането му днеска
със миналото, сте се убедили,
че той е враг народен и затуй
оттегляте гласа си!


БРУТ:
Подчертайте
(и неведнъж!), че никога не бихте
постъпили така, ако ний двама
не бяхме ви подсторили! А после,
когато се сберете множество —
към Капитолия!

ГРАЖДАНИТЕ:
Добре! Те всички,
кажи-речи, се каят!

Гражданите излизат.

БРУТ:
Да вървят!
За предпочитане е бунтът днес
пред утрешния, по-голям без друго!
Ако, какъвто му е нравът, Марций
избухне от обрата им, ще можем
да се възползваме и от гнева му.

СИЦИНИЙ:
По-бързо в Капитолия, преди
човешкият поток да го е стигнал!
Тъй ще изглежда — както е отчасти
самозапалило се туй, което
подкладохме ний с теб.

КОРИОЛАН:
Авфидий — казваш — пак е сбрал войска?

ЛАРЦИЙ:
Да, сбрал е, и затуй решихме бързо
да сключим мир.

КОРИОЛАН:
И волсците са значи
готови пак при първи сгоден случай
да ни нападнат!

КОМИНИЙ:
Те са тъй сломени,
о, консул е, че ние с теб едва ли
ще доживеем да ги видим пак
под бойно знаме.

КОРИОЛАН:
Срещна ли го лично?

ЛАРЦИЙ:
При мен дойде той със охранен пропуск,
прокле кориолците, задето бяха
отстъпили града си, и се върна
във Анциум.

КОРИОЛАН:
За мене спомена ли?

ЛАРЦИЙ:
Да, консуле.

КОРИОЛАН:
Как каза? Какво каза?

ЛАРЦИЙ:
Че бил кръстосвал често с тебе меч,
че мразел те над всичко на света,
че би заложил всичко свое ценно
дори за най-нищожната възможност,
назван да бъде победител твой!

КОРИОЛАН:
И в Анциум е, казваш?

ЛАРЦИЙ:
Да.

КОРИОЛАН:
Как нямам
предлог да срещна злобата му там!
Добре дошъл!
Влизат Брут и Сициний.
Народните трибуни!
Езици на безликата уста!
Презирам ги! Тъй пъчат се с властта си,
че благородството не може вече
да ги търпи!

СИЦИНИЙ:
Ни крачка!

КОРИОЛАН:
Как? Защо?

БРУТ:
Опасно е за тебе по-нататък!

КОРИОЛАН:
Каква е таз промяна?

МЕНЕНИЙ:
Причината да чуем!

КОМИНИЙ:
Не е ли той избран и одобрен
от знатни и народ?

БРУТ:
Не е, Коминий.

КОРИОЛАН:
Деца ли са гласували за мен?

ПЪРВИ СЕНАТОР:
Трибуни, дайте път на Кориолан!

БРУТ:
Народът е възбуден срещу него!

СИЦИНИЙ:
Назад или ще свърши всичко с бунт!

КОРИОЛАН:
Това ли ви е стадото? Такива
да имат глас? Сега за да го дават
и миг след туй оттеглят? Вий защо сте?
Нали сте им уста, защо не им
сдържите зъбите? Или сами
сте ги насъскали?

МЕНЕНИЙ:
Не се вълнувай!

КОРИОЛАН:
Това е заговор, скроен нарочно,
за да превие знатните. Добре,
живейте с тез, които нито могат
да управляват, нито се оставят
да бъдат управлявани от други!

БРУТ:
Не ги вини във заговор! Те викат,
че си се гаврил с тях; а неотдавна,
като им дадохме безплатно жито,
ти беше против туй и назова
народните защитници "ловци
на сгодни случаи, политикани,
врази на благородните".

КОРИОЛАН:
Какво?
Че туй се знаеше!

БРУТ:
Но не от всички!

КОРИОЛАН:
И ти сега си ги осведомил?

БРУТ:
Кой, аз ли?

КОРИОЛАН:
Ти! Способен си на туй!

БРУТ:
Способен съм на по-добри дела
от твоите!

КОРИОЛАН:
Защо ли ставам консул?
Ще почна като вас да пакостя
и ето ме трибун!

СИЦИНИЙ:
Показваш много
това, с което си вбесил народа.
Щом искаш да пристигнеш там, загдето
си се отправил, трябва по-любезно
за пътя да разпитваш, инак няма
да станеш нито консул, нито наш
събрат-трибун.

МЕНЕНИЙ:
По-кротко!

ЛАРЦИЙ:
Някой явно,
подучил е и настървил народа.
Тез хитрости не правят чест на Рим,
а Кориолан не е заслужил с нищо
тъй срамна спънка в чистия си път
към славата.

КОРИОЛАН:
Отново за туй жито!
Да, казах го и пак ще го повторя.

МЕНЕНИЙ:
След туй! По-късно!

ПЪРВИ СЕНАТОР:
Не сега в гнева си!

КОРИОЛАН:
Сега и тука! Знатните ми братя
ще ми простят, а пък смрадта менлива
да слуша и се види във речта ми,
защото аз не знам да гъделичкам!
Повтарям пак, че глезенето с тях
подхранва къклицата на метежа
и непокорството, което ние
сами разсеяхме във свойта нива,
когато смесихме зърната долни
с отбраните; а пък не можем каза,
че сме без дух или че власт ни липсва
освен оназ, дарена пак от нас
на дрипльовците!...

МЕНЕНИЙ:
Стига! Престани!

ПЪРВИ СЕНАТОР:
Мълчи, заклеваме те!

КОРИОЛАН:
Да мълча?
Безстрашно, както лял съм кръв във бой,
гръдта ми ще сече слова, клеймящи
проказата, от чийто струпей ние
уж плашим се, а всъщност правим всичко,
за да го пипнем!

БРУТ:
За народа ти
говориш сякаш не човек си, страдащ
от неговите слабости, а бог,
дошъл да го наказва!

СИЦИНИЙ:
И народът
ще чуе всичко туй!

МЕНЕНИЙ:
Какво ще чуе?
Две думи, казани във гняв?

КОРИОЛАН:
Във гняв?
Да бях спокоен като втори сън,
пак бих ги казал! И сега ги мисля!

СИЦИНИЙ:
И тези мисли трябва да останат,
където са, за да не тровят всичко
наоколо си!

КОРИОЛАН:
"Трябва!"... Чуйте как
към рибия ситнеж тръби надменно
тритонът му с тритон! Ще казва "трябва"!

КОМИНИЙ:
Това не беше по закона.

КОРИОЛАН:
"Трябва"!
О, вий, отци добри, но безразсъдни,
сенатори почтени, но наивни,
как дадохте на хидрата да праща
тоз свой натрапник, който с нагло "трябва"
си позволява — въпреки че сам е
кух, шумен неин рог и нищо друго —
да протръбява, че ще ви отбие
гласа във блатото и ще обсеби
руслото ви? Ако е силен вече,
свалете шапка на наивността си,
но ако не — будете се от своя
опасен сън! Ако сте мъдреци,
не ставайте простаци; ако не —
раздайте на простаците възглавки
до себе си! Плебеи сте вий всички,
ако са те сенатори, а мигар
не са такива, щом на всичко дават
чрез общото гласуване вкуса,
допадащ на небцето им? Избират
представители като тоз, потъпкал
с плебейското си "трябва" висш съвет,
какъвто в Гърция не се е мръщил!
Той унижава консулите! С болка
аз виждам как, когато управляват
две равни сили, бързо помежду им
се вгнездва хаосът и ги съсипва
една чрез друга!

КОМИНИЙ:
Тръгвай! Към площада!

КОРИОЛАН:
А този, който е предложил в Рим
раздаването на безплатно жито
като във Гърция... —

МЕНЕНИЙ:
Мълчи, ти казвам!...

КОРИОЛАН:
... макар че там народът бе по-силен —
той, който и да е, храна е давал
на непокорството и сам отглеждал
провала на държавата!

БРУТ:
И вие
желаете народът да гласува
за тоз човек?

КОРИОЛАН:
Аз доводи ще дам
по-тежки от гласа им! Те разбират,
че житото, раздадено им щедро,
не е награда, тъй като със нищо
не са си го заслужили. Когато
бе пъпът на страната ни в опасност,
насила ги набрахме и със мъка
извлякохме през портите. Нима
такава служба се възнаграждава
с безплатно жито? Техните метежи —
виж, тука бяха храбри! — също тъй
не ги красяха. Хулите, с които
без поводи обсипваха Сената,
едва ли са могли да обяснят
подобна щедрост. Е, тогава? Как
чревото многобройно на народа
е смляло дара ни? Делата сочат
какво си е помислило! "Понеже
у нас е мнозинството, те от страх
отстъпиха пред волята ни!" Да,
подронили природната си власт,
ний правим тъй, че взима се за слабост
държавната грижовност, а това,
разбило бравите на този дом,
ще пусна гаргите да окълват
орлите в него!

МЕНЕНИЙ:
Стига!

БРУТ:
И престига!

КОРИОЛАН:
Не, не! Вземи и туй! И нека всичко —
небесно, земно — във чието име
кълнем се, подпечата мойта реч.
Туй гибелно двувластие — в което
едни презират другите със право,
а те пък им отвръщат с празни хули;
в което род и мъдрост са безсилни
пред "да"-то или "не"-то на едно
неуко мнозинство — това ужасно
двувластие пропуска да извърши
необходимото и се залисва
във дребни глупости! А дето липсва
далечна цел, безцелно става всичко.
И за това аз моля вас — в които
разсъдъкът е над страха; които
държите за изконните устои
достатъчно, за да не ви е страх
от някои обнови в тях; които
не дългия, а гордия живот
цените повече и бихте влели
опасен цяр във тялото, което
без него би умряло — изтръгнете
езика на народната тълпа,
за да не лиже сладостта, която
за нея е отрова! Инак, знайте:
държавата, лишена от сплотеност
и управление, не ще успява
добро да върши, както е пленена
от силите на злото!

БРУТ:
Туй ти стига!

СИЦИНИЙ:
Изменническо слово, за което
като изменниците ще плати!

КОРИОЛАН:
Мерзавецо, да пукнеш от яда си!...
Защо му трябват на народа тези
плешиви наглеци, по чийто подтик
греши против Сената? В дни на смут
приехме ги, когато бе закон
не правото, а натискът, сега
настанало е времето да кажем
кое е нужно, кое — не, и хвърлим
властта им във праха!

БРУТ:
Открит преврат!

СИЦИНИЙ:
И тоз да бъдел консул? Не!

БРУТ:
Едили!
Влиза Едил.
Хванете тоз човек!

СИЦИНИЙ:
Викни народа!...
Едилът излиза.
... във името на който те задържам
като обществен враг и подстрекател
към гибелни промени! Подчини се
и тръгвай подир мен, за да застанеш
пред римския закон!

КОРИОЛАН:
Назад, стар пръч!

__ПАТРИЦИИТЕ__
Ний всички гарантираме за него!

КОМИНИЙ:
Пусни го, старче!

КОРИОЛАН:
Махай се, дъртако,
да не изтръскам твоите гнили кости
от дрипите ти!

СИЦИНИЙ:
Граждани, на помощ!

Влизат неколцина Едили и тълпа Граждани.

МЕНЕНИЙ:
Спокойно вие! А и вие също!

СИЦИНИЙ:
Народе римски, този тука иска
да ти отнеме всичките права!

БРУТ:
Хванете го, едили!

ГРАЖДАНИТЕ:
Долу! Долу!
ВТОРИ: СЕНАТОР:
Оръжия! Оръжия!

ВСИЧКИ:
Трибуни!... Стой!... Патриции, спокойно!...
Спокойно, граждани!... Сициний!... Бруте!...
Назад!... Кориолане!... Спрете, спрете!...

МЕНЕНИЙ:
Какво е туй? Задъхвам се! Разруха
виси над Рим! Не мога да говоря!...
Трибуни на народа!... Кориолане,
заклинам те, владей се!... Успокой ги,
добри Сициний!

СИЦИНИЙ:
Слушай ме, народе!
Мълчание!

ГРАЖДАНИТЕ:
Мълчете! Тишина!
Да чуем нашия трибун!... Започвай!

СИЦИНИЙ:
Тук искат, граждани, да ви лишат
от вашите права! Това предлага
не друг, а Марций! Същият тоз Марций,
когото днес избрахте консул!

МЕНЕНИЙ:
Пфу,
така се пали — не гаси — пожар!

ПЪРВИ СЕНАТОР:
И от основи се руши градът ни!

СИЦИНИЙ:
Градът, това са хората във него!

ГРАЖДАНИТЕ:
Така си е! Народът е градът!

БРУТ:
И ний единодушно сме избрани
за негови представители!

ГРАЖДАНИТЕ:
Тъй е!
И ще ни представлявате!

МЕНЕНИЙ:
Безспорно!

КОМИНИЙ:
По този път ще разрушим града
и, покрива с основите събрали,
ще погребем това, което днес е
на равни катове, под куп от пепел!

СИЦИНИЙ:
Такива думи заслужават смърт!

БРУТ:
Не отстоим ли правото си днес,
загубено е! Слушайте, вий всички:
във името на римския народ
осъждаме на незабавна смърт
Кай Марций!

СИЦИНИЙ:
На Тарпейската скала
откарайте го и го захвърлете
от нея в пропастта!

БРУТ:
Едили, хайде!

__ГРАЖДАНИ__
Предай се, Марций!

МЕНЕНИЙ:
Чуйте само дума!
Трибуни, една само!

__ЕДИЛИТЕ__
Тихо! Тихо!

МЕНЕНИЙ:
Бъди такъв, какъвто се представяш —
приятел на родината! Пристъпвай
разумно към онуй, което искаш
тъй, силом да лекуваш!

БРУТ:
Много средства,
изглеждащи разумни с бавността си,
при остра болест носят само смърт.
Едили, дръжте го и — към скалата!

КОРИОЛАН:
Не, тука ще умра! Измежду вас
са ме видели някои във бой —
да дойдат и почувствуват сами,
което са видели.

МЕНЕНИЙ:
Долу меча!
Трибуни, отдръпнете се за малко!

БРУТ:
Хванете го!

МЕНЕНИЙ:
Помагайте на Марций!
Патриции, на помощ!

ГРАЖДАНИТЕ:
Долу! Долу!

В сбиването Брут, Сициний, Едилите и Гражданите биват отблъснати навън.

МЕНЕНИЙ:
Върви си вкъщи! Тръгвай! Бързай! Инак
пропада всичко!
ВТОРИ: СЕНАТОР:
Бягай!

КОРИОЛАН:
Дръжте здраво!
Приятелите ни са не по-малко
от враговете ни!

МЕНЕНИЙ:
Дотам да стигнем?

ПЪРВИ СЕНАТОР:
Опазило небето! Скъпи друже,
иди си, остави ни да церим
тоз спор без тебе!

МЕНЕНИЙ:
Той е обща рана,
която сам не можеш да лекуваш.
Върви, заклевам те!

КОМИНИЙ:
Ела със нас!

КОРИОЛАН:
Бих искал да са варвари — каквито
и са, макар окотени във Рим, —
не римляни — каквито и не са,
макар окучени под този хълм!

МЕНЕНИЙ:
Сега върви и запази гнева си!
Друг ден ще ни плати.

КОРИОЛАН:
Да беше в битка,
изтрепал бих четиресет от тях!

МЕНЕНИЙ:
И аз бих тръшнал чифт от най-добрите,
например тази двойка от трибуни!

КОМИНИЙ:
Те числено сега ни превъзхождат
тъй много, че отпорът е изключен.
Безумство е нарочно да стоиш
под рухващ дом. Ще тръгнеш ли, човече,
преди да се е върнала сганта,
чиято ярост като спрян поток
ще рукне и отмъкне туй, което
е носела до днес?

МЕНЕНИЙ:
Върви! Ще видя
дали за одъртелия ми ум
ще има търсене сред тез, които
от ум лишени са. Щом трябват кръпки,
цвета им кой ти гледа!

КОМИНИЙ:
Тръгвай с мен!

Излиза, последван от Кориолан.

ПЪРВИ ПАТРИЦИЙ:
Самичък се погуби този мъж.

МЕНЕНИЙ:
Премного честен е за тоя свят.
Не биха го направили ласкател
ни Юпитер с гърма си, ни Нептун
с тризъбеца си. Нравът му такъв е:
каквото му е на ума — това
и на езика. А когато кипне,
изобщо не помисля за смъртта.
Шум зад сцената.
Добре започва!
ВТОРИ: ПАТРИЦИЙ:
Искам да ги видя
натръшкали се във леглата всички!

МЕНЕНИЙ:
Аз — всички в Тибъра! Ах, дявол взел ги,
защо не беше по-любезен с тях!

Влизат отново Брут и Сициний, следвани от тълпата Граждани.

СИЦИНИЙ:
Змията де е? Де е звярът, който
желае сам — обезлюдил града ни —
да бъде всички?

МЕНЕНИЙ:
Доблестни трибуни!

СИЦИНИЙ:
Тарпейската скала го чака! Той
оказа съпротива на закона
и затова законът му отказва
друг съд след този на народа, който
той толкоз не зачита!

ПЪРВИ ГРАЖДАНИН:
Ще види той, че честните трибуни
са нашите уста, а ний — народът —
сме техните ръце!

ГРАЖДАНИТЕ:
Да, да, ще види!

МЕНЕНИЙ:
Приятелю!...

СИЦИНИЙ:
Мълчете!

МЕНЕНИЙ:
Не започвай
всеобща хайка там, където трябва
законно да ловуваш!

СИЦИНИЙ:
Ти защо
му даде да избяга?

МЕНЕНИЙ:
Чувай, драги:
аз ясно виждам злото и доброто
на консула...

СИЦИНИЙ:
На консула? Кой консул?

МЕНЕНИЙ:
Кориолан.

СИЦИНИЙ:
Той — консул?

ГРАЖДАНИТЕ:
Не! Не! Не!

МЕНЕНИЙ:
Със ваше позволение, трибуни,
и с вашето, съграждани, бих искал
да кажа две-три думи, от които
вредата в краен случай ще е само
във времето, загубено за тях.

СИЦИНИЙ:
Добре, но кратко. Твърдо сме решени
да свършим с тоз изменник. Той за нас
би бил опасност, ако го изгоним,
и явна смърт, ако остане тук.
Затуй до залез-слънце ще умре!

МЕНЕНИЙ:
Да ни опази Юпитер — в чиято
небесна книга всяка благодарност
на Рим към славните му синове
записва се — от туй да видим как
градът ни като квачка извратена
кълве дечицата си!

СИЦИНИЙ:
Той е язва,
която ние трябва да изрежем.

МЕНЕНИЙ:
Не, той е член на общото ни тяло,
от язва заболял. Да се отреже —
е смъртоносно; да се изцери —
съвсем нетрудно. Със какво пред Рим
заслужил е смъртта си? Тази кръв,
която той пролял е в бой — а тя
е повече от таз, която още
е в жилите му — дал я е за Рим;
и по вина на Рим, ако загуби
остатъка, това ще е навеки,
за който стори го или допусне,
нечуван срам!

СИЦИНИЙ:
Брътвежи чиста проба!

БРУТ:
Извърта работите! Той когато
бе верен на родината си, тя
го тачеше!

СИЦИНИЙ:
Кой тачи своя крак
за прежната му служба, ако той е
обхванат от гангрена?

БРУТ:
Стига речи!
Вървете вкъщи му и го задръжте,
преди да е разпръснал свойта гной
наоколо!

МЕНЕНИЙ:
Една последна дума!
Една, не повече! Когато види
какво е сторила във бързината,
таз ваша ярост със нозе на тигър
ще върже на петите си олово,
но ще е късно! Действайте законно!
Привърженици има той и може
в междуособицата Рим да бъде
опустошен от римляни!

БРУТ:
Тогава...

СИЦИНИЙ:
Какво ще спориш! Току-що видяхте
как той се подчинява на закона:
едилите прогони, нас отблъсна!
Защо стоим?

МЕНЕНИЙ:
Спомнете си, че той,
откак е станал годен меч да вдигне,
е бил възпитан само във войни
и необучен във отсята реч,
размесва без разбор брашно и трици.
Пратете мене в неговия дом
и обещавам ви, че той ще дойде
да отговаря пред закона, даже
рискувайки живота си!

ПЪРВИ СЕНАТОР:
Тоз път,
о, доблестни трибуни, е най-мъдър
и най-човечен. Другият е кървав
и с неизвестен край.

СИЦИНИЙ:
Добре, Менений.
Бъди тогава пратеник народен!
Приятели, оръжията скрийте!

БРУТ:
Но без да се разпръсвате!

СИЦИНИЙ:
Върви!
Очакваме те на площада с него.
Ако ли не, отново ще поемем
по първия си път.

МЕНЕНИЙ:
Не, той ще дойде!
Към Сенаторите.
Ще ви помоля да ме придружите.
Не дойде ли, ще трябва да се чака
най-лошото.

СЕНАТОРИТЕ:
Така е. Да вървим!

Излизат.


Втора сцена

Рим. В дома на Кориолан.
Влизат Кориолан и Патриции.

КОРИОЛАН:
С каквото щат ушите ми да пълнят,
да ме заплашват със ужасна смърт
на колело за мъки или влачен
от див жребец; да струпат сто скали
като Тарпейската, така че взорът
да се загубва в бездната, със тях
ще бъда същият!

ПЪРВИ ПАТРИЦИЙ:
Достойно слово!

КОРИОЛАН:
Учудвам се на майка си, която
упреква ме, макар че досега
наричаше ги шаячено стадо,
създадено да спори на пазара
за две стотинки и свалило шапка,
в събранията да мълчи и зяпа,
когато някой знатен заговори
за мир или война!
Влиза Волумния.
За вас приказвам.
Защо ме карате да ставам гъвкав,
да си кривя душата? По-добре
кажете ми: "Бъди какъвто си!"

ВОЛУМНИЯ:
О, синко, синко, исках да поносиш
властта, преди да си я похабил!

КОРИОЛАН:
Достатъчно!

ВОЛУМНИЯ:
Ти би могъл да бъдеш
какъвто си и без да се стараеш
тъй много в туй! Не щеше да си спъван
тъй много в склонността си, ако сам
не бе им я разкрил, преди да станат
безсилни да ти пречат!

КОРИОЛАН:
За такива
въже и толкоз!

ВОЛУМНИЯ:
Клада по-добре!

Влизат Менений и Сенатори.

МЕНЕНИЙ:
Ти беше рязък... малко нещо рязък.
Ще трябва да се върнеш и загладиш
направеното!

ПЪРВИ СЕНАТОР:
Няма втори способ!
Не го ли сториш, славният ни град
ще се разцепи и загине!

ВОЛУМНИЯ:
Синко,
послушай ме! Аз имам като тебе
сърце неотстъпчиво, но и мозък,
с чиято помощ по-голяма полза
извличам от гнева си.

МЕНЕНИЙ:
Мъдри думи!
Достойна жено, ако туй не беше
единствен цяр за трескавото време,
преди да моля син ви да се кланя
на стадото, аз сам бих стегнал в броня
таз дряхла гръд.

КОРИОЛАН:
Кажи, какво да правя?

МЕНЕНИЙ:
Да дойдеш пред трибуните със мен.

КОРИОЛАН:
И после?

МЕНЕНИЙ:
Да осъдиш свойте думи.

КОРИОЛАН:
Пред тях да се разкайвам? Пред небето
не бих го сторил, камо ли пред тях!

ВОЛУМНИЯ:
Премного твърд си — въпреки че в туй
за благородния "премного" няма
освен при нужда. Казвал си ми — помня,
че на война честта и хитростта
са дружки неразделни; щом е тъй,
с какво си пречат в мир една на друга,
та да не можеш да ги съчетаеш?

КОРИОЛАН:
Мълчете, майко!

МЕНЕНИЙ:
Правилен въпрос.

ВОЛУМНИЯ:
Ако за теб е честно във война
да се показваш не какъвто си
и за да стигнеш тайните си цели
използваш хитростта си — то какво
ти пречи толкоз тя да придружава
честта ти и във мирната борба,
щом ценна е във нея, както в боя?

КОРИОЛАН:
Защо наблягате на туй?

ВОЛУМНИЯ:
Защото
ще трябва днес да казваш пред народа
не онова, в което убеден си
и не което шепне ти сърцето,
а празни срички, рожби незаконни
на твойта гръд, заучени науст;
но вярвай ми, това е честно, както
с любезни думи да превземеш крепост,
зарад която инак би поставил
на карта щастието си или
пролял реки от кръв. На твое място
аз бих прикрила нрава си, ако
съдбата ми и таз на мойте близки
изискваха това. Чрез мен говорят
жена ти, твоят син и тези знатни,
но теб ти по` харесва да те види
тълпата как умееш да се мръщиш,
отколкото да я спечелиш с ласка
и със това от гибел да спасиш
най-близкото до тебе!

МЕНЕНИЙ:
Златна реч!...
Ела със нас! Със мъничко любезност
не само ще избегнеш туй, което
заплашва те, но може да си върнеш
изгубеното вече.

ВОЛУМНИЯ:
Чуй ме, сине,
иди при тях със шапка във ръка
и тъй встрани прострял я (трябва, трябва!)
и плочите целувайки с коляно
(защото в тези случаи видът ни
е по-красноречив от всяка дума,
а взорът на простака — по-схватлив
от неговия слух), така глава
смирено наведи и покажи им —
ей тъй! — че твоето сърце е вече
по-меко и от зрял черничев плод,
протичащ при докосване... или
кажи им, че си техен воин само
и не познаваш — виждал само битки —
любезността, която — ти признаваш —
било е редно те да ти поискат
и ти да им дадеш, когато просиш
приятелството им; но че от днеска
им обещаваш, да, да се нагаждаш
по техен вкус, доколкото ще можеш
при своя нрав.

МЕНЕНИЙ:
Постъпиш ли така,
хе, техните сърца ще бъдат твои,
защото те към прошката са склонни
(когато им я искат) не по-малко,
отколкото към празните брътвежи.

ВОЛУМНИЯ:
Послушай ни, макар да те познавам:
ти в огън би последвал своя враг,
ала не би го галил с мили думи
сред росен цвят!
Влиза Коминий.
А, ей го и Коминий!

КОМИНИЙ:
Пристигам от площада. Друже мой,
готви се за борба, ако не смяташ
да защитаваш делото си с кротост
или отсъствие. Народът ври!

МЕНЕНИЙ:
С вежливост. Само тъй!

КОМИНИЙ:
И според мен
това е най-добро, но той дали
ще го приеме?

ВОЛУМНИЯ:
Трябва, значи "ще"!
Кажи, че си съгласен, сине мой,
и тръгвай да го сториш!

КОРИОЛАН:
Значи тъй:
да се излагам гологлав пред тях
с език-подлец сърцето си достойно
да обвинявам във лъжа и то
да трябва да търпи? Добре! Да бъде!
Но ако бе за тази тленна форма,
за тази пръст на Марций, бих им дал
на прах да я разтрият и развеят
по ветровете!... Да вървим! Не, вие
ми поверихте роля, във която
ще бъда вечно лош актьор!

МЕНЕНИЙ:
Не бой се —
ще ти подсказваме! Ела! Ела!

ВОЛУМНИЯ:
И аз те моля. Щом войник си станал
за първи път — ти сам си ми го казвал
за моите похвали, пак за тях
и в тази роля влез за първи път,
о, сине мой!

КОРИОЛАН:
Добре! Ще го направя!
Мой мъжки дух, отивай си, заместен
от дух на уличница; тръбен глас,
съзвучен с барабана, превърни се
в пискунче на скопец или в гласче на
момиченце, което бави кукли;
усмивка на негодник да изгъне
тез устни тук; очите ми да плувнат
във детски сълзи; просешки език
да гъгне във устата ми и туй
коляно обковано, досега
прегъвало се при ездата само,
да се превие, сякаш е на нищ,
получил милост!... Няма да го сторя!
Направя ли го, ще престана мигом
да тача правдата си — този нисък
поклон на тялото ми ще научи
на низост и духа ми!

ВОЛУМНИЯ:
Твоя воля!
За мене теб да моля е по-срамно,
отколкото за теб — да молиш тях!
Да рухне всичко! Твойта лудост може
да ме погуби, не — да ме изплаши,
защото като теб и аз се смея
над всяка смърт! Прави, каквото искаш!
От мен е твойта храброст — ти я сука
със млякото ми; ала таз ти гордост
е само твоя!

КОРИОЛАН:
Моля ви се, майко,
не се вълнувайте! Ще ида! Само
не ми се карайте! Ще ги измамя,
ще им задигна любовта и вие
ще ме посрещнете, кумир на всички
занаятчии в Рим! На, вижте, тръгвам!
Предайте моя поздрав на жена ми!
Ще се завърна консул или нивга
недейте се надява на езика
на своя син, когато ви дотрябват
ласкателства!

ВОЛУМНИЯ:
Прави, каквото щеш!

Излиза.

КОМИНИЙ:
Да тръгваме! Трибуните ни чакат.
И приготви се да отвръщаш кротко,
защото чух, че те ще те обсипят
със обвинения, далеч по-тежки
от досегашните.

КОРИОЛАН:
Парола "кротко"!
Да тръгваме! Те нека ме нападат
с лъжи безчестни — аз ще им отвърна
в съгласие с честта си.

МЕНЕНИЙ:
Да, но кротко.

КОРИОЛАН:
Добре де, кротко! Каза ми го! Кротко!

Излизат.


Трета сцена

Форумът в Рим.
Влизат Сициний и Брут.

БРУТ:
И главно бий по туй, че се домогва
до лична власт! Това не го ли смачка,
наблягай върху старата му злоба
към простия народ и върху туй,
че плячката от Анциум не беше
раздадена...
Влиза Едил.
Ще дойде ли?

__ЕДИЛЪТ__
Пристига.

БРУТ:
Кои са с него?

__ЕДИЛЪТ__
Старият Менений
и тез сенатори, които с него
били са винаги.

СИЦИНИЙ:
А ти събра ли
поименните списъци на всички,
гласували за нас?

__ЕДИЛЪТ__
Събрах ги. В мен са.

СИЦИНИЙ:
А как гласуваха? По родове ли?

__ЕДИЛЪТ__
По родове.

СИЦИНИЙ:
Тогаз сбери ги тука
и им кажи, че чуят ли от мене:
"Във името на правото народно,
да бъде тъй" без разлика дали
ще искам смърт, прокуда или глоба,
щом кажа "глоба" да подхващат: "глоба"
и "смърт", щом кажа "смърт", като наблягат
на древното си право и на туй,
че в случая са прави.

__ЕДИЛЪТ__
Ще им кажа.

БРУТ:
И почнат ли да викат, да не млъкват,
додето с глъч и крясък не наложат
присъдата да бъде незабавно
изпълнена.

__ЕДИЛЪТ__
Добре!

СИЦИНИЙ:
И погрижи се
да бъдат многобройни и готови
във нужния момент.
Върви и действай!
Едилът излиза.
Опитай се да го раздразниш още
със първите си думи. Той е свикнал
да надделява в бой и връх да взима,
над който прекослови му. Щом кипне,
не може никой да го обуздае.
Той ще излее своето сърце
и в туй е главната ни вероятност
да му сломим гръбнака!

Влизат Кориолан, Менений, Коминий, Сенатори и Патриции.

СИЦИНИЙ:
Ей го, иде!

МЕНЕНИЙ:
Спокойно, умолявам те!

КОРИОЛАН:
Да, да —
като коняр, понасящ куп обиди
за дребен грош... Всевишни богове,
закриляйте града ни; направете
държавните кресла да се заемат
от честни хора; въдворете обич
помежду нас, така че мирни служби
да пълнят храмовете, не раздори —
стъгди и улици!

ПЪРВИ СЕНАТОР:
Да бъде тъй!

МЕНЕНИЙ:
Добра молитва!

Влиза отново Едилът, следван от Граждани.

СИЦИНИЙ:
Граждани, по-близко!

__ЕДИЛЪТ__
Изслушайте трибуните си! Тихо!
Внимание!

КОРИОЛАН:
Изслушайте мен първо!

БРУТ: и СИЦИНИЙ:
Добре, започвай!... Тихо там!

КОРИОЛАН:
Кажете:
дали ще бъда обвинен и в друго
освен в което зная; и дали
ще свърши всичко днес?

СИЦИНИЙ:
Кажи ти първо:
съгласен ли си да се подчиниш
на волята народна, да признаеш
за съдници народните трибуни
и да приемеш тяхната присъда
за престъпленията, във които
съдът докаже твоята вина?

КОРИОЛАН:
Съгласен съм.

МЕНЕНИЙ:
Съграждани, вий чухте!
Съгласен е! Спомнете си добре
за бойните му подвизи, за туй,
че раните му са на брой като
гробове в гробище!

КОРИОЛАН:
Следи от тръни!
Нищожни драскотини!

МЕНЕНИЙ:
Помислете
освен това, че ако каже нещо
не като гражданин, с това доказва,
че е добър войник. Недейте взима
за злоба резкостта му, вижте в нея
суровост, подходяща за войника,
и нищо друго!

ЛАРЦИЙ:
Стига за това!

КОРИОЛАН:
Кажете ми: с какво опозорих се,
та след като единодушно бях
избран за консул, час след туй си взехте
гласа назад?

СИЦИНИЙ:
Ний питаме сега!

КОРИОЛАН:
Да, вярно. Слушам.

СИЦИНИЙ:
Ти се обвиняваш,
че си замислял да унищожиш
извечния правопорядък в Рим,
за да заграбиш всички власти в него
за себе си, с което си и станал
изменник на народа!

КОРИОЛАН:
Как? Изменник?

МЕНЕНИЙ:
Спокойствие! Какво ни обеща?

КОРИОЛАН:
Вдън пъкъла на огън да се пържи
народът ти! Наглецо, ще наричаш
изменник мен? И към кого? Към тези!
Да имаше в очите ти хиляда,
в ръцете — милион присъди смъртни
и още толкова — във твоя гаден,
лъжлив език, пак бих ти казал: "Лъжеш!"
открито, както моля боговете!

СИЦИНИЙ:
Разбрахте ли го, хора?

ГРАЖДАНИТЕ:
Към скалата!

СИЦИНИЙ:
Спокойно! Друго нещо не е нужно
за обвинението. Вий сами
видяхте го и чухте как надменно
се сби с едилите, оплю народа,
оказа съпротива на закона
и хвърли хули към онез, които
са овластени да го съдят — тези
свръхтежки престъпления му стигат
за смъртната присъда.

БРУТ:
Но понеже
заслужил е...

КОРИОЛАН:
Кой плещи за заслуги?

БРУТ:
Говоря, за което знам.

КОРИОЛАН:
Ти знаеш?

МЕНЕНИЙ:
Това ли е обетът, който даде
на майка си?

КОМИНИЙ:
Чуй, моля те!

КОРИОЛАН:
Не чувам
Да ме осъдят на тарпейска казън,
одиране, прокуда доживотна,
тъмница с дажба две зърна на ден,
не бих им казал, за да ме помилват,
една любезност! Нито пък за всичко,
което бих могъл от тях да имам,
духа си бих превил, макар и само
с едничко "добър ден".

СИЦИНИЙ:
Затуй, че той
всемерно и всечасно е показвал
ненавист към народа, търсил начин
да го лиши от власт и с тази цел
прибягнал до побой, при туй не само
в присъствието на съда, но даже
над членовете му — от днеска ние
във името на римския народ
и с правото на негови трибуни
изгонваме тогова от града
под страх, ако се върне, да намери
смъртта си от Тарпейската скала.
Във името на правото народно,
да бъде тъй!

ГРАЖДАНИТЕ:
Да бъде тъй! Прокуда!
Ако ли не — скалата! Вън от Рим!

КОМИНИЙ:
Съграждани, приятели, за миг
изслушайте ме!

СИЦИНИЙ:
Вече е осъден!
Какво ще слушаме!

КОМИНИЙ:
Две думи само!
Бях консул и в сражения за Рим
получих доста белези. Обичам
страната си по-нежно, силно, свято
от себе си, от своята съпруга,
от рожбите на нейната утроба
и моите чресла. Ако ви казвам...

СИЦИНИЙ:
Какво ще казваш — знаем къде биеш!

БРУТ:
Не можеш да прибавиш нищо! Той е
изгнан като изменник към народа
и своята страна. Да бъде тъй!

ГРАЖДАНИТЕ:
Да бъде тъй! Да бъде тъй!

КОРИОЛАН:
Вий, мръсна куча хайка, чийто дъх
за мен противен е като воня
на гнил мочур, чиято смрадна обич
ценя не повече от леш, захвърлен
да трови въздуха — аз вас изпращам
в изгнание! Оставайте си тука
със свойта променливост! Всеки шум
във трепет да ви хвърля, всяко малко
потръпване на вражите пера
да ви облъхва с ужас! И гонете
бранителите си, дорде най-сетне
невежеството ви (което чувства
едва когато злото го постигне)
остави ви сами — при туй врази
на себе си — и хвърли ви във робство
на друг народ, надвил ви без борба!
Заради вас презрял града си, аз
му давам гръб! Светът не свършва с него!

Излиза заедно с Коминий, Менений и Сенаторите.

__ЕДИЛЪТ__
Народният предател си отиде!

ГРАЖДАНИТЕ:
Отиде си! Изгнан! Изгнан! Хо-хо!

Викат и хвърлят шапките си.

СИЦИНИЙ:
Вървете с него, докато излезе
от градските врати, и го мъчете
с презрението си, тъй както той
мъчи ви досега!... Отряд пазачи
да дойде с нас!

ГРАЖДАНИТЕ:
По него!... Да го следваме, додето
излезе от вратите!... Чест и слава
на нашите безкористни трибуни!

Излизат.



Четвърто действие
Първа сцена

Пред вратите на Рим.

Влизат Кориолан, Волумния, Виргилия, Менений, Коминий и неколцина млади Патриции.

КОРИОЛАН:
Не, без сълзи! Да се простим набързо.
Чудовището с многото глави
ме кюска във гърба. О, майко, где е
предишният ви дух? Отде аз помня,
че във бедите се човек познава,
че дребна мъка е за дребни люде,
че в тихо време всички лодки плават,
че с удари се изковава мечът?
От вас съм чувал тези поговорки,
които правели непобедимо
човешкото сърце!

ВИРГИЛИЯ:
О, небеса!

КОРИОЛАН:
Не, стига, жено!

ВОЛУМНИЯ:
Алената чума
да ги изтреби всички! Занаят
да не остане в Рим!

КОРИОЛАН:
Не ги кълнете!
Ще ме залюбят, като ме загубят!
Спомнете си как казвахте ми, майко,
че ако Херкулес би бил ваш мъж,
шест подвига от дванайсте му бихте
извършили сама, за да спестите
на него труд и пот... Коминий, сбогом!
Не падай духом!... Сбогом, жено, майко!
Не бойте се!... Менений, верни мой,
солените сълзи на старостта
вредят на погледа... Мой прежни вожде,
видял съм те безстрастен да стоиш
пред гледки, закаляващи сърцето —
кажи на тез жени, че да оплакват
неотвратимото, е лудост, както
да му се смеят... Майко, мойте битки
били са винаги за вас разтуха —
повярвайте: макар да тръгвам сам,
като самотен змей, чиято дупка,
на никого незнайна, плаши всички,
синът ви ще извърши чудеса,
ако не стане жертва на лукавство
и подла клопка!

ВОЛУМНИЯ:
Първородни мой,
къде отиваш? Нека и Коминий
те придружи донейде! Начертай си
разумен план, за да не се излагаш
на всеки случай, който се изпречи
по пътя ти!

КОРИОЛАН:
О, богове!

КОМИНИЙ:
Ще дойда
за месец с теб и двама ще обмислим
къде да спреш, така че да останем
във постоянна връзка, та когато
събитията породят възможност
да бъдеш върнат, за един човек
да не обръщаме цял свят — сам знаеш,
че случаят изстива, щом на място
не се окаже чакащият.

КОРИОЛАН:
Сбогом!
Годините и бойните несгоди
тежат ти много, за да скиташ с мен,
все още здрав и в сили. Придружи ме
извън вратите само!... Мила жено,
прескъпа майко, мои знатни братя,
прощавайте! Премина ли вратите,
махнете ми "На добър път!" с усмивка!
Да тръгваме! Дорде съм жив, за мене
ще чувате и нищо чуто няма
да бъде недостойно за Кай Марций,
какъвто знаете го!

МЕНЕНИЙ:
О, слова,
каквито рядко чуват се! Жени,
плача си да избършем!... Ако можех
да хвърля няколко години само
от тоз стар гръб, кълна се в боговете,
не би бил сам!

КОРИОЛАН:
Ръката си ми дай!
Да тръгваме!

Излизат.


Втора сцена

Рим. Недалеч от градските врати.
Влизат Сициний и Брут, придружени от Едил.

СИЦИНИЙ:
Кажи на всички да се разотидат!
Изгонихме го и това ни стига.
Патрициите — тез, които бяха
на негова страна — са страшно гневни.
Да, ние им показахме мощта си
във сблъсъка — разумно е да бъдем
по-кротки подир него.

СИЦИНИЙ:
Разпръсни ги!
Кажи им, че големият им враг
си е отишъл и че те отново
са силни, както бяха.

БРУТ:
Да се пръснат!
Едилът излиза.
Ха, майка му!

Влизат Волумния, Виргилия и Менений.

СИЦИНИЙ:
Да кривнем!

БРУТ:
А защо?

СИЦИНИЙ:
Била се смахнала, дочух да казват.

БРУТ:
Видяха ни. Не спирай!

ВОЛУМНИЯ:
Добра среща!
Небето да ви прати всички язви,
с които разполага!

МЕНЕНИЙ:
Тихо, тихо!

ВОЛУМНИЯ:
Ако не бяха сълзите ми, аз...
Но пак ще чуят...
Към Брут.
Ти къде?

ВИРГИЛИЯ:
Стой тук!...
Да можех тъй да кажа на мъжа си!

СИЦИНИЙ:
Я, виж я, мъжкараната!

ВОЛУМНИЯ:
Глупак!
Нима е срам да има и жената
сърце на мъж? А ти навярно имаш
сърце лисиче, та в прокуда прати
един, чиито удари за Рим
са повече от думите, които
ти изговорил си!...

СИЦИНИЙ:
О, небеса!

ВОЛУМНИЯ:
... И по на място всички! И при туй
за благото на Рим! Ако ме питаш...
Но махай се! Не, стой! Да бе родът ти
в арабската пустиня и синът ми
пред него, с меч в ръка...

СИЦИНИЙ:
Какво би сторил?

ВИРГИЛИЯ:
Изтребил би ти цялото потомство!

ВОЛУМНИЯ:
Със всички незаконни! Колко рани,
о, богове, той бе добил за Рим!

МЕНЕНИЙ:
Спокойно! Да вървим!

СИЦИНИЙ:
Аз бих се радвал,
ако, завързал тъй достоен възел
с родината си, той след туй не бе го
разсякъл сам!

БРУТ:
Аз също бих се радвал.

ВОЛУМНИЯ:
"Аз също бих се радвал"! Ти насъска
сганта по син ми! Мръсни котараци,
способни да го оценят по-малко,
отколкото аз мога да проникна
в небесните потайности, закрити
за смъртните!

БРУТ:
Пусни ни да вървим!

ВОЛУМНИЯ:
Спокойно можете! Нали сте вече
приключили със славното си дело.
Но първо чуйте: с колкото над най-
прихлупената къщичка във Рим
се вдига Капитолият, със толкоз
и моят син — мъжът на тази тук
нещастница, от вас изгнан — стърчи
над всички ви!

БРУТ:
Добре, добре. Прощавай!

СИЦИНИЙ:
Какво стоим да ни облайва тази
побъркана?

ВОЛУМНИЯ:
На добър час!
Брут и Сициний излизат.
Как искам
да нямат друга грижа боговете
освен да изпълняват мойте клетви!
Веднъж на ден да можех да ги срещам,
би ми олеквало!

МЕНЕНИЙ:
Да, прави бяхте
и стъпихте им право на мазола!
Ще хапнете лис мен?

ВОЛУМНИЯ:
За мене гостба
сега е моят гняв! Сама се ям
и тъй, от ядене, ще се стопя!...
Върви и стига хленчи! Като мене
ръмжи, подобно на Юнона в гняв!

Изли за заедно с Виргилия.

МЕНЕНИЙ:
О! О! О!

Излиза.


Трета сцена

На пътя между Рим и Анциум.
Влизат Римлянин и Волск.

__РИМЛЯНИНЪТ__
Аз те познавам, приятелю, и ти също ме знаещ. Не ти ли е името Адриан?

__ВОЛСКЪТ__
Да, но, честна дума, не те помня кой беше.

__РИМЛЯНИНЪТ__
Аз съм родом от Рим, но като тебе служа на враговете му. Сега позна ли ме?

__ВОЛСКЪТ__
Никанор? Не!

__РИМЛЯНИНЪТ__
Самият той, друже!

__ВОЛСКЪТ__
Имаше повече брада по тебе последния път, но езикът ти е същият. Какво става в Рим? Изпратен съм от съвета на волсците да се срещна тъкмо с теб. Ти ми спести цял ден път.

__РИМЛЯНИНЪТ__
В града имаше големи размирици. Народът се вдигна срещу сенаторите, патрициите и знатните.

__ВОЛСКЪТ__
"Имаше" — казваш? Значи са свършили? А нашите управници мислят иначе. Те се стягат усилено за война и се надяваха да изненадат Рим в разгара на разцеплението.

__РИМЛЯНИНЪТ__
Главният пожар постихна, но може да избухне пак по най-малкия повод; благородните са тъй настръхнали от изпращането на Кориолан в изгнание, че са съвсем зрели за мисълта да зачеркнат с удар всички права на народа и да му отнемат трибуните завинаги. Огънят тлее — казвам ти — и може да пламне всеки миг!

__ВОЛСКЪТ__
Кориолан — в изгнание?

__РИМЛЯНИНЪТ__
Точно така.

__ВОЛСКЪТ__
Чудесна новина, Никаноре! Добре ще те посрещнат у нас за нея.

__РИМЛЯНИНЪТ__
Сега е тъкмо време да нападнете. Казват, че чужда жена най-лесно се превземала, когато е скарана с мъжа си. Вашият храбър Тул Авфидий ще блесне в тази война, щом главният му противник Кориолан не е търсен от родината си.

__ВОЛСКЪТ__
Без съмнение. Много се радвам, че те срещнах. Изпълних задачата си и с радост ще те придружа до Анциум.

__РИМЛЯНИНЪТ__
А пък аз пътьом ще ти разкажа много любопитни събития от Рим, едно от друго по-изгодни за противниците му. С войската сте готови, казваш?

__ВОЛСКЪТ__
И то с каква войска! Центурионите и редниците са набирани един по един, вече получават заплата и са на бойна нога, готови за час да тръгнат в поход.

__РИМЛЯНИНЪТ__
Радвам се на готовността им и на това, че, струва ми се, точно по мой знак ще тръгнат. Щастлив съм, че те срещнах и че ще пътуваме заедно.

__ВОЛСКЪТ__
Взе ми думата от устата! Аз повече от тебе имам причини за радост!

__РИМЛЯНИНЪТ__
Добре. Да тръгваме!

Излизат.


Четвърта сцена

Анциум. Пред дома на Авфидий.
Влиза Кориолан, преоблечен като бедняк, с прикрито лице.

КОРИОЛАН:
Прекрасен град бил Анциум! О, град,
аз сторих твоите жени — вдовици
и съм видял на много от тез къщи
стопаните от меча ми да падат.
Затуй, о, град, недей отгатва кой съм,
че иначе жените със ръжени,
децата с камъни ще ме пребият
в безславен бой!
Влиза Гражданин.
Добър ти ден, човече!

__ГРАЖДАНИНЪТ__
На тебе също!

КОРИОЛАН:
Моля те, кажи ми,
къде живее славният Авфидий?
И в Анциум ли е?

__ГРАЖДАНИНЪТ__
Да, да, и днес
гощава градските ни първенци
във своя дом.

КОРИОЛАН:
А де е той, любезни?

__ГРАЖДАНИНЪТ__
Пред теб, ей тоз!

КОРИОЛАН:
Благодаря и сбогом!
Гражданинът излиза.
Лъжливо колело на име "свят"!
Приятели, които имат сякаш
едно сърце за двама, спят, ядат,
играят — съешват се, човек би казал! —
все заедно във неразделна дружба,
в миг сдърлят се за глупост и превръщат
във смъртни врагове! Или, обратно,
заклети неприятели, които
не са могли и нощем сън да видят
от дебнене взаимно, изведнъж
по някаква случайност, зарад нещо
по-евтино от яйчена черупка,
сближават се и сливат във едно
потомства и дела! Тъй стана с мен:
аз родния си град възненавидих,
за да обикна туй враждебно място.
Ще вляза вътре. Ако ме убие,
ще бъде право; ако ме приеме,
ще служа на родината му честно.

Излиза.


Пета сцена

Анциум. В дома на Авфидий.
Влиза Първи Слуга.

ПЪРВИ СЛУГА:
Вино, вино!... И това ми било обслужване! Всички други са сякаш заспали!

Излиза.
Влиза Втори Слуга.

ВТОРИ СЛУГА:
Къде е Котус? Господарят го вика. Хей, Котусе!

Излиза.
Влиза Кориолан.

КОРИОЛАН:
Домът — красив, пирът — май вкусен: само аз нямам вид на гост.

Влиза отново Първи Слуга.

ПЪРВИ СЛУГА:
Ей, ти! Какво търсиш тук? Откъде си? Тук не е място за теб. Омитай се!

Излиза.

КОРИОЛАН:
Кориолан не заслужава друго
гостоприемство тук.

Влиза отново Втори Слуга.

ВТОРИ СЛУГА:
Ти! Откъде си дошъл? Вратарят очи няма ли, та пуска такива просяци! Хайде, вън!

КОРИОЛАН:
Я махай се!

ВТОРИ СЛУГА:
Кой, аз ли да се махна?
Ти махай се!

КОРИОЛАН:
Дотягаш ми!

ВТОРИ СЛУГА:
Я виж го,
нахалника! Сега ще те науча!

Влиза Трети Слуга и се среща с Първи Слуга, влизащ отново от друга страна.

ТРЕТИ СЛУГА:
Този пък кой е?

ПЪРВИ СЛУГА:
Смахнат някакъв. За пръв път виждам такъв нахалник — не мога да го изпъдя. Я викни господаря!

ТРЕТИ СЛУГА:
Какво търсиш тук? Хайде, хайде, напускай!

КОРИОЛАН:
Не ме гонете! Зло не ще направя
на вашето огнище.

ТРЕТИ СЛУГА:
Какъв си ти бе?

КОРИОЛАН:
От знатен род.

ТРЕТИ СЛУГА:
Но малко беден?

КОРИОЛАН:
Виж, тук си прав.

ТРЕТИ СЛУГА:
Умолявам те, знатни бедняко, благоволи да си подириш друго убежище. Сбъркал си вратата. Изчезвай, хайде!

КОРИОЛАН:
Я марш оттук! Върви да се натъпчеш с огризки от трапезата!

Отблъсва го.

ТРЕТИ СЛУГА:
Значи отказваш?... Иди кажи на господаря какъв гост му е дошъл.

ВТОРИ СЛУГА:
Ще ида като нищо!

Излиза.

ТРЕТИ СЛУГА:
Къде живееш?

КОРИОЛАН:
Под свода.

ТРЕТИ СЛУГА:
Под свода ли?

КОРИОЛАН:
Да.

ТРЕТИ СЛУГА:
Под кой свод? Къде е той?

КОРИОЛАН:
В града на ястребите и на гарваните.

ТРЕТИ СЛУГА:
Тогава и на чавките. И те сигурно са ти изпили ума!

КОРИОЛАН:
Не, аз не съм слуга при твоя господар.

ТРЕТИ СЛУГА:
Какво? Искаш да си имаш работа с господаря?

КОРИОЛАН:
Да. По е честно, отколкото да имам работа с господарката ти. Много бъбриш. Взимай си подноса и поемай! Хайде!

Изтласква го навън.

Влиза Авфидий, следван от Втори Слуга.

АВФИДИЙ:
Къде е този просяк?

ВТОРИ СЛУГА:
Ето го, господарю. Щях да го пребия като куче, но не исках да смущавам гостите.

Слугите се отдръпват.

АВФИДИЙ:
Отде си? Какво искаш? Как се казваш? Кажи си името? Защо мълчиш?

КОРИОЛАН:
Ако и тъй, о, Тул, не ме познаеш,
и, виждайки ме, пак се чудиш кой съм,
ще съм принуден да се назова.

АВФИДИЙ:
Е, как те викат?

КОРИОЛАН:
Викат ме със име,
враждебно за слуха на всеки волск,
ненавистно за твоя.

АВФИДИЙ:
Изречи го!
Лицето ти е мрачно и от него
излъхва властност. Въпреки че твоите
платна са изподрани, имаш изглед
на благороден кораб. Казвай: кой си?

КОРИОЛАН:
Готви се да се мръщиш! Гледай тук!
Сега позна ли ме?

АВФИДИЙ:
Не те познавам.
Кажи ми: как се казваш?

КОРИОЛАН:
Аз се казвам
Кай Марций и нанесъл съм на тебе
и волсците нечувани беди
и пакости, свидетел за които
е третото ми име: Кориолан.
За дългата ми служба, за кръвта,
пролята в боевете, за безброя
премеждия ужасни аз получих
от свойта непризнателна родина
тоз прякор само — паметник устойчив,
напомняне за трайната ненавист,
която трябва да таиш към мен.
Той само ми остана. Всичко друго
безмилостната злоба на народа
погълна го, страхливо улеснена
от знатните, които до един
ме изоставиха и изтърпяха
гласуващата смрад да ме изгони
с дюдюкане от Рим. И таз беда
доведе ме до твоето огнище.
При теб дойдох не с цел да се спася —
не ме разбирай зле! — защото ти,
ако боях се от смъртта, би бил
последният, при който бих отишъл;
а само за едно: да отмъстя
на тази сган, която ме прокуди
от родния ми град. Ако и в тебе
е жива жаждата да заплатиш
за злото спрямо теб и за позора,
осакатил страната ти, побързай
да сториш от бедата ми изгода
за себе си; използвай я така,
че мойта мъст да радва теб, защото
против покварената си родина
аз ще се бия с яростта на всички
подземни демони! Ако обаче
от битки изтощен си и не искаш
да си опитваш щастието вече,
тогава — с една дума — и аз също
съм морен от живота и подлагам
на теб и на мъстта си свойто гърло,
което не прережеш ли, ще бъдеш
голям глупец, защото аз със злоба
навред съм те преследвал и съм пуснал
със бъчви кръв на твоята страна,
и само ако в нещо ме използваш,
могъл бих да живея, без да бъда
жив срам за теб!

АВФИДИЙ:
О, Марций, Марций, Марций,
след всяка дума, казана от тебе,
в сърцето ми изскубваше се корен
от старата вражда! Да бе изрекъл
сам Юпитер, от оня облак там,
свещени думи и прибавил: "Тъй е",
не бих повярвал повече на него,
отколкото на тебе вярвам! Дай да
притисна във прегръдка таз снага,
срещу която копието мое
от жилав ясен сто пъти се скършва,
ранявайки с треските си луната!
На, сграбчвам това тяло — наковалня
за моя меч — и влизам в спор със теб
по обич, както нявга влизах в спор
по мъжество! Повярвай, нежно любех
оназ, която стана ми съпруга —
друг тъй не е въздишал от любов! —
но в този миг сърцето ми танцува
по-радостно, отколкото когато
под бяло було зърнах я да влиза
във моя дом! И тъй, о, втори Марсе,
узнай, че нашата войска на крак е
и че се бях заклел да отсека
тоз път ръката ти ведно със щита
или безрък да се завърна сам.
Дванайсет пъти ти ме победи
и след дванайстия аз всяка нощ
сънувам все тоз сън: че на земята
се борим с теб и всеки се старае
да разкопчае шлема на врага си,
да стигне гърлото му!... И се будя
потънал в пот от нищо. Честни Марций,
дори да бе за мене участта ти
единствен повод, за да мразя Рим,
пак, сбрал под знамената всичко годно
от единайсет до седемдесет,
бих влял война като потоп несдържан
във непризнателното му чрево!
О, влез в дома ми и стисни ръцете
на нашите старейшини, които
дошли са днес да се сбогуват с мене,
преди да тръгна към земите римски,
макар не още към самия Рим!

КОРИОЛАН:
Благодаря ви, висши богове!

АВФИДИЙ:
Ако пък искаш своята разплата
да водиш сам, то сподели властта ми
и сам реши — понеже по-добре
познаваш силата и слабостта
на своята страна — дали направо
с юмрук да блъснем портите на Рим,
или, напротив, да го сплашим първо
със набези наоколо, та после
да го сразим по-лесно. Но да влезем,
за да помолиш тез, които — зная —
ще ти отвърнат с "да"! И тъй: приятел
дваж повече, отколкото бе враг!
А то бе много, Марций! Дай ръка
и заповядай!

Излиза заедно с Кориолан. Слугите идат напред.

ПЪРВИ СЛУГА:
И това ако не е промяна, здраве му кажи!

ВТОРИ СЛУГА:
Ей Богу, за малко да го цапна с тоягата, но нещо ми подсказваше, че не е това, което дрехите му говореха.

ПЪРВИ СЛУГА:
Ама каква ръчица, а? Завъртя ме с палеца и средния пръст, както се върти пумпал!

ВТОРИ СЛУГА:
Като му видях лицето, и веднага познах, че има нещо в тая работа... Лицето му беше едно такова... не мога да кажа какво.

ПЪРВИ СЛУГА:
Да, имаше в него нещо такова, като че ли... Да ме обесят, ако веднага не си помислих, че в него има нещо повече, отколкото си бях помислил!

ВТОРИ СЛУГА:
И аз, честна дума! Той е — ще знаеш — най-редкият човек на земята!

ПЪРВИ СЛУГА:
Съгласен съм. Но ти познаваш един, който е по-голям войник от него.

ВТОРИ СЛУГА:
Кой? Господарят ли?

ПЪРВИ СЛУГА:
Не е важно кой.

ВТОРИ СЛУГА:
Той струва шестима като него!

ПЪРВИ СЛУГА:
Толкоз чак не. Но все пак е по-голям войник.

ВТОРИ СЛУГА:
А бе то не може да се каже. Нашият умее да защитава градове.

ПЪРВИ СЛУГА:
Да. И да ги напада също умее!

Влиза отново Трети Слуга.

ТРЕТИ СЛУГА:
Ей, мошеници! Нося ви новини! Новини, разбойници!

ПЪРВИ__ и ВТОРИ СЛУГА:
Какви? Какви? Дели на три!

ТРЕТИ СЛУГА:
Сега всякакъв ставам, само римлянин — не! Все едно да се пиша осъден на смърт!

ПЪРВИ__ и ВТОРИ СЛУГА:
Защо? Защо? Кажи, да чуем!

ТРЕТИ СЛУГА:
Защото на наша страна премина оня, дето толкоз пъти е пердашил началството! Кай Марций!

ПЪРВИ СЛУГА:
Защо казваш "пердашил началството"?

ТРЕТИ СЛУГА:
Кой е казал "пердашил началството"? Аз казвам само, че не му се е давал.

ВТОРИ СЛУГА:
Хайде, хайде, тук сме си все свои. Той беше костелив орех за него. Чух нашия веднъж сам да го казва.

ПЪРВИ СЛУГА:
Костелив — не, ами оттатък, що си е право — право. Пред Кориоли той го наряза и начука като пържола!

ВТОРИ СЛУГА:
И ако имаше човекоядски наклонности, щеше да си го изпържи и да го излапа!

ПЪРВИ СЛУГА:
А други новини?

ТРЕТИ СЛУГА:
Вътре му оказват такива почести, като че ли е син и наследник на Марс. Туриха го на най-горния край на трапезата и ако някой от старейшините иска да го заприказва, по-напред става и си сваля шапката. Дори нашият началник, и той се върти около него, като че ли оня му е любовница: докосва ръката му, сякаш е светиня, и щом оня каже нещо, обелва очи от възхищение. Но върхът на дъното на новината ми е, че нашето началство го разсякоха през средата и сега е само половината от туй, което беше вчера, защото другата половина цялата маса я предложи и поднесе на новия. Той каза, че щял да иде и да издърпа вратаря на римските порти за ушите; щял да покоси всичко пред себе си и да остави голо място, дето минел!

ВТОРИ СЛУГА:
От всички, които знам, той е най-способен да го направи!

ТРЕТИ СЛУГА:
То се знае! И не само че е най-способен, но и ще го направи. Защото, видите ли, той има в Рим колкото неприятели, толкоз и приятели, които приятели, така да се каже, не смеят да се покажат като такива, докато той е в деграндация.

ПЪРВИ СЛУГА:
"Деграндация?" Какво значи това?

ТРЕТИ СЛУГА:
Но щом видят, че е надигнал гребен и се е наперил, ще наизскачат от дупките си като зайци след дъжд и ще припнат всички след него.

ПЪРВИ СЛУГА:
Ами кога ще стане това?

ТРЕТИ СЛУГА:
Утре, днес, сега! Подиробед ще чуеш барабана. Сякаш спада към празненството им: ще го направят, преди да са си избърсали устата!

ВТОРИ СЛУГА:
Чудесно! Значи животът ще стане по-весел. От мира само мечовете ръждясват, шивачите не сколасват и поетите не мирясват!

ПЪРВИ СЛУГА:
И аз така казвам. Дай ми ти война на мен! Войната превъзхожда мира, колкото денят — нощта. Войната е пъргава, шумна, пълна с новости; а пък мирът е заспал, сънлив, летаргичен, тъп, безчувствен. И майстори повече копелдаци, отколкото войната погребва войници.

ВТОРИ СЛУГА:
Така е. Ако за военното време може да се каже, че е голям насилван на жени, то пък мирното време е още по-голям насаждан на рога.

ПЪРВИ СЛУГА:
То смразява хората.

ТРЕТИ СЛУГА:
А защо? Защото в мирно време по-малко се нуждаят един от друг. Да живее войната! Надявам се, че скоро римляните ще бъдат евтини като нас, волсците... Стават, стават!

ПЪРВИ__ и ВТОРИ СЛУГА:
Бърже, бърже, бърже!

Излизат.


Шеста сцена

Площад в Рим.
Влизат Брут и Сициний.

СИЦИНИЙ:
За него не се чува вече нищо
и няма от какво да се боим,
на помощи не може да разчита.
Спокойствието и редът в града,
преди разкъсван от борбите, кара
приятелите му да се червят.
Макар сами да страдаха от бунта,
те биха искали да виждат пак
стъгдите ни разтърсвани от него,
наместо уличките да оглася
спокойният занаятчийски труд.

БРУТ:
Навреме ги ударихме... Я, гледай,
не е ли туй Менений?

СИЦИНИЙ:
Той е, той е!
Един учтив е станал напоследък...
Влиза Менений.
Здравей, почтени!

МЕНЕНИЙ:
Поздрав на вас двама!

СИЦИНИЙ:
За твоя Кориолан май жалят само
приятелите му, а Рим държи се
и май ще се държи напук на него.

МЕНЕНИЙ:
Да, всичко е добре и би било
и по-добре дори, да беше той
показал отстъпчивост.

СИЦИНИЙ:
Да си чул
къде е той?

МЕНЕНИЙ:
Не знам. И у дома му
жена му, майка му не знаят нищо.

Влизат неколцина Граждани.

ГРАЖДАНИТЕ:
Привет! Да ви закрилят боговете!

СИЦИНИЙ:
Здравейте, братя!

БРУТ:
Добър ден, съседи!

ПЪРВИ ГРАЖДАНИН:
Ний всички със семействата ни трябва
да молим на колене боговете
за здравето на двама ви!

СИЦИНИЙ:
Сполайте!

БРУТ:
Довиждане, съседи! Да ви беше
обичал Кориолан тъй, както ние
обичаме ви!

ГРАЖДАНИТЕ:
Щастие и здраве!

БРУТ: и СИЦИНИЙ:
На добър час!

Гражданите излизат.

СИЦИНИЙ:
По-радостно живее се сега,
отколкото преди, когато тези
приятели търчаха из града
със буйни крясъци.

БРУТ:
Кай Марций беше
достоен воин, но надут, надменен,
самолюбив, отблъскващо безочлив,
ужасен честолюбец!

СИЦИНИЙ:
И стремящ се
към безразделна власт!

МЕНЕНИЙ:
Не мисля тъй.

СИЦИНИЙ:
На своя гръб ний щяхме да усетим,
че е така, да беше станал консул!

БРУТ:
За щастие небето му попречи
да стигне до властта и Рим остана
— без него — здрав и читав.

Влиза Едил.

__ЕДИЛЪТ__
О, трибуни,
в затвора задържан е един роб,
задето е разказвал из града,
че волсците със две войски са влезли
в земите ни и разоряват всичко
пред себе си!

МЕНЕНИЙ:
Авфидий! Само той е!
Дочул за нашата разправа с Марций,
измъква пак рогцата си, които
си бе прибрал в пъзливата черупка,
когато Марций...

СИЦИНИЙ:
Стига с този Марций!

БРУТ:
Сеячът на мълви да се набие!
Не могат волсците да нарушат
мира си с нас!

МЕНЕНИЙ:
Не могат ли! Ний знаем
от хрониките, че чудесно могат!
Три примера за туй аз сам видял съм
с очите си! Разпитайте тоз роб,
преди да го наказвате, че може
да наградите със камшик тоз, който
ви носи важна вест, и със тояги —
тоз, който ви предпазва от опасност!

СИЦИНИЙ:
Изключено е!
Да, не е възможно!

Влиза Вестител.

ВЕСТИТЕЛЯТ:
Патрициите бързат във възбуда
към Капитолия! Дошла е вест,
която изменила е вида им!

СИЦИНИЙ:
От оня роб е всичко... Нареди
да се нашиба публично! Той първи
със своя слух...

ВЕСТИТЕЛЯТ:
Слухът му, о, почтени,
се потвърди, но още нещо има,
по-страшно от това!

СИЦИНИЙ:
Какво по-страшно?

ВЕСТИТЕЛЯТ:
Навред говорят — с право или не,
това не знам, — че в сговор със Авфидий
Кай Марций бил повел войска към Рим,
за да мъсти на мало и голямо!

СИЦИНИЙ:
Това е вероятно...

БРУТ:
... слух, измислен,
за да накара слабите да кажат:
"Върнете го!"

СИЦИНИЙ:
Добре са го скроили.

МЕНЕНИЙ:
Не ми се вярва — Марций и Авфидий
са две непримиримости, които
не могат се събра.

Влиза Втори Вестител.
ВТОРИ: ВЕСТИТЕЛ__
Явете се без бавене в Сената!
Кай Марций във съюз със Тул Авфидий
нахлул е със невиждана войска
в земите ни и разорява всичко
по пътя си.

Влиза Коминий.

КОМИНИЙ:
Добре я наредихте!

МЕНЕНИЙ:
Какви са новините? Какво има?

КОМИНИЙ:
Сами спомогнахте за туй, след малко
да безчестят чедата ви, да стапят
оловото на покривите градски
над голите ви тикви, да насилват
жените ви пред вашите очи!...

МЕНЕНИЙ:
Кажи де! Какво има? Какво има?

КОМИНИЙ:
... да пожарят светите ви олтари
и да натикват вашите права
във миша дупка!

МЕНЕНИЙ:
Казвай: какво има?...
Добра я заварихте!... Какво има?...
Ако повел е волсците Кай Марций...

КОМИНИЙ:
"Ако!" Той бог за тях е! Те го следват,
като че ли не старата природа
направила го е, а друга сила
по майсторка от нея; и ни гонят
самоуверено, като че са
дечица, тичащи след пеперуди,
или месари, трепещи мухи!

МЕНЕНИЙ:
Добра я заварихте, вий и ваште
приятели с мешинени престилки;
вий, дето тъй държахте за еснафа
и неговия глас, вонящ на чесън!

КОМИНИЙ:
Той ще ви тръсне Рим върху главите!

МЕНЕНИЙ:
Тъй лесно, както Херкулес е тръскал
плода на Хесперидските градини.
Добра я заварихте, няма що!

БРУТ:
Но вярно ли е всичко туй?

КОМИНИЙ:
О, да!
И вие ще изпукате, преди
да стане инак! Вред го срещат с радост,
а който му оказва съпротива,
на подбив бива взиман и умира
като глупец. Кой би осъдил Марций,
щом свои и врази го уважават?

МЕНЕНИЙ:
Загубени сме всички, ако той
не се смили!

КОМИНИЙ:
А кой ще го помоли?
Трибуните ще ги е срам; народът
не може да очаква друга милост
от него освен тази на овчаря
към вълците; а неговите близки,
рекат ли му: "Прости на Рим!", ще молят
еднакво с враговете му и значи
ще са от тях.

МЕНЕНИЙ:
Така е. Да го зърна
как мушка под стрехата ми главня,
ще ме е срам да му река: "Недей!"
Добра я свършихте! Измайсторихте
със свойте майстори добри неща!

КОМИНИЙ:
Довлякохте на Рим такава треска,
че никога не е бил тъй без цяр!

БРУТ: и СИЦИНИЙ:
Защо пък ние да сме я довлекли?

МЕНЕНИЙ:
А ние ли? Обичахме го ние,
но дадохме от животински страх
на долната ви гмеж да го прогони
със крясъци!

КОМИНИЙ:
Страхувам се, че тя
пак с крясъци назад ще го извика.
Авфидий изпълнява туй, което
той казва като негов подчинен,
и отчаянието ни остава
единствена защита, мощ, наука,
с които Рим могъл би да посрещне
напора му!

Влиза група Граждани.

МЕНЕНИЙ:
Ха, ей ги господата!
Та, значи и Авфидий е със него?...
Вий бяхте тез, които омърсиха
небето със смърдящите си шапки,
ревейки, свиркайки: "Да се изгони
Кориолан!" Сега се връща той
и всяко косъмче върху главите
на войните му ще е бич за вас;
за всяка шапка, хвърлена нагоре,
една глава ще се търкулне долу;
ще ви плати за гласовете той!
Но що от туй? Да би могъл нас всички
да ни превърне в пепел, би било
заслужено!

__ГРАЖДАНИ__
Дочухме лоши вести.

ПЪРВИ ГРАЖДАНИН:
Аз виках: "Изгонете го!", но тихо
прибавих, че е жалко.
ВТОРИ: ГРАЖДАНИН:
И аз също.
ТРЕТИ ГРАЖДАНИН:
И аз. И да си кажем правичката, мнозина от нас казаха така. Направихме го за добро и макар че доброволно се съгласихме да бъде изгнан, то не беше съгласно волята ни.

КОМИНИЙ:
Едни гласуващи сте ми и вий!

МЕНЕНИЙ:
Добра я заварихте, песя хайка!...
Ще дойдеш ли със мене във Сената?

КОМИНИЙ:
Къде ще ида другаде?

Излиза заедно с Менений.

СИЦИНИЙ:
Съграждани, прибирайте се вкъщи!
И смелост! Туй са хората на Марций,
които във душите си желаят
да стане туй, което уж ги плаши.
Вървете и недейте пада духом!

ПЪРВИ ГРАЖДАНИН:
Да ни закрилят боговете! Хайде, майстори! Казвах ви аз, че не трябва да го гоним!
ВТОРИ: ГРАЖДАНИН:
Всички казвахме тъй. Карай да върви! Да си отиваме!

Гражданите излизат.

БРУТ:
Не ми харесват тези новини!

СИЦИНИЙ:
На мене също!

БРУТ:
Половин имот
бих дал да са лъжа! Но да вървим
във Капитолия!

СИЦИНИЙ:
И то веднага!

Излизат.


Седма сцена

Боен стан на волсците, близо до Рим.
Влизат Авфидий и един Военачалник.

АВФИДИЙ:
А продължават ли да се лепят
по римлянина?

__ВОЕНАЧАЛНИКЪТ__
Да. Не знам с какво
привлича толкоз твоите войници,
но неговото име е за тях
молитва преди ядене, беседа
по време на храна и благодарност
при ставане от масата. В тоз поход
дори най-преданите ти бойци
те подценяват, вожде!

АВФИДИЙ:
Сам го чувствам,
но всякое лекарство срещу туй
ще спъне похода ни. Той към мене
дори държи се много по-надменно,
отколкото могъл бих да допусна,
когато го приех. Въпрос на нрав.
За нещо независещо от него
не мога да го съдя.

__ВОЕНАЧАЛНИКЪТ__
И все пак
по-хубаво за тебе би било,
ако не беше разделил поравно
главнокомандването на войската,
а беше го за себе си запазил
или изцяло предоставил нему.

АВФИДИЙ:
Разбирам те, ала бъди спокоен:
до сметките щом дойдем, той не знае
какво аз мога да му предявя.
Привидно — а за него е така
и тъй го вижда простото око —
той води честно похода, загрижен
за нашата държава, и се бие
с тъй змейска ярост, че печели боя,
невдигнал меч; и въпреки това
онуй, което най-накрай ще счупи
гръбнака му или заплаши моя,
е в бъдещето.

__ВОЕНАЧАЛНИКЪТ__
Дали ще вземе Рим, как мислиш, вожде?

АВФИДИЙ:
Без битка го приемат град след град,
пък в Рим и знатни, и Сенат са с него,
трибуните не знаят да воюват,
а простолюдието на града
тъй спешно ще го викне, както бързо
го е пропъдило. Той Рим ще глътне,
тъй както албатросът глътва рибка —
по силата на своята природна
върховна власт. В началото той беше
служител тачен, но — уви — не смогна
да удържи спечеленото име.
Дали причината е в гордостта,
с която всекидневните успехи
ни опетняват винаги; или
във липсата у него на способност
да схваща как най-пълно би използвал
възможностите си; или най-сетне,
във твърдия му нрав, поради който
не се е променил, като е сменял
седлото за креслото, а е искал
да дава заповеди на мира,
тъй както ги е давал на войната —
не зная; но един от тез недъзи —
понеже има по зрънце от трите, —
един от тях (не всичките, признавам!)
направил го е гледан със уплаха,
омразен и прогонен. А е имал
заслуги, но от тез, които чезнат
при споменаване. Защото тъй
човешките ни качества зависят
от тълкуванията на деня:
дори за най-способния държавник
гроб сигурен е първата трибуна,
прославяща делата му... Но тръгвай!
Плам пламъка гаси, клин клин избива,
власт власт препъва, нощ нощта надвива.
Превземай Рим, о, Кай! Щом стане твой,
за мене ще сте плячка ти и той!

Излизат.



Пето действие
Първа сцена

Площад в Рим.
Влизат Менений, Коминий, Сициний, Брут и други.

МЕНЕНИЙ:
Не, няма да отида. Чухте как
е отговорил той на своя прежен
военачалник, който тъй горещо
обичаше го. Бил ми казвал "татко" —
е, та какво? Тоз, който го е пъдил,
да иде той! Паднете на колене
и пропълзете цяла миля път
до шатрата и прошката му! Щом
е върнал и Коминий, не отивам!

КОМИНИЙ:
Той вид си даде, че не ме познава.

МЕНЕНИЙ:
Какво ви казвам аз?

КОМИНИЙ:
Един път само
ме назова по име и тогава
напомних му за дружба и за кръв,
пролята заедно, но той извика,
че няма "Кориолан", че бил отхвърлил
предишните си титли: щял да бъде
незнаен, празно място — така каза, —
додето изковел си ново име
в жаравата на Рим.

МЕНЕНИЙ:
Трибуни, как сте?
Добре я свършихте! Опожарихте
града ни, за да смъкнете цената
на дървените въглища!

КОМИНИЙ:
Когато
му казах, че най-царствената милост
е незаслужената, той отвърна,
че е нахалство от една държава
да иска нещо от човек, когото
самичка е пропъдила.

МЕНЕНИЙ:
Чудесно!
Нима могъл би да ти каже друго?

КОМИНИЙ:
Помолих го да пощади града ни
зарад приятелите си, а той
ми каза, че не можел да ги търси
в купа от гнила слама; а било
безумство зарад две зърна тоз куп
да се оставел незапален само
да му смърдел в носа!

МЕНЕНИЙ:
За две зърна.
Едно от тях съм аз. Зърната — туй сме
аз, майка му, жена му, син му, този
войник храбрец. А вие сте вонята.
И зарад вас да изгорим и ний?

СИЦИНИЙ:
Не се гневи! Ако не си съгласен
да ни помогнеш в таз беда, поне
не ни упреквай! Но ако приемеш
да ходатайствуваш за своя град,
тоз твой език могъл би по-успешно
от спешно сбраната войска да спре
земляка ни.

МЕНЕНИЙ:
Не ща да се намесвам.

СИЦИНИЙ:
Бъди добър, иди!

МЕНЕНИЙ:
Какво да правя?

БРУТ:
Да видиш какво може да извърши
за Рим приятелството ти със Марций.

МЕНЕНИЙ:
А представете си, че той ме върне
като Коминий, без да ме изслуша —
тогава, а? И аз да се завърна
обиден в чувствата си, огорчен
от грубостта му?

СИЦИНИЙ:
Римският народ
ще ти плати с признателност за твоите
добри усилия.

МЕНЕНИЙ:
Добре, ще ида.
Не вярвам да ме върне. И все пак
туй хапене на устни и туй "хъм"
не ми се нравят. Лош е бил мигът:
на гладно вените са още празни,
кръвта ни — хладна; крив ни е светът;
не ни се дава, нито обещава;
но щом добре натъпчем тези свои
кръвопроводни цеви и тръби
с храна и вино, ставаме по-щедри,
отколкото сме в свойте часове
на жреческо въздържане. Затуй
ще гледам да е сит, когато ида
с молбата си при него.

БРУТ:
Ти пътя към сърцето му познаваш
и — знаем — няма да се заблудиш.

МЕНЕНИЙ:
Ще го изпитам аз, пък там да става,
каквото ще! А пък какво ще стане,
ще знам след малко.

Излиза.

КОМИНИЙ:
Ще го върне.

СИЦИНИЙ:
Тъй ли?

КОМИНИЙ:
Видях го — казвам ви — на златен трон
с очи пламтящи, сякаш с тях самите
ще пали Рим, заключил милостта си
в затвора на обидената чест;
щом свих коляно, процеди: "Стани!"
и ме отпрати със безмълвен жест,
за да ми каже писмено след туй
какво той можел и какво не можел
да стори спрямо нашата държава
в съгласие със клетвата, която
бил дал на волсците. Така че всяка
надежда е напразна, освен тази —
последна — в майка му и във жена му,
които — както чувам — били склонни
да просят милосърдие от него
към родния му град. Затуй да идем
и ги помолим да не губят време!

Излизат.


Втора сцена

Пред стана на волсците край Рим.
На входа стоят двама Часови.

ПЪРВИ ЧАСОВИ__
Стой! Ти отде си?
ВТОРИ: ЧАСОВИ__
Спри и се върни!

МЕНЕНИЙ:
Харесва ми, че пазите добре,
но аз съм висш сановник и дошъл съм
за среща с Кориолан.

ПЪРВИ ЧАСОВИ__
Отде?

МЕНЕНИЙ:
От Рим.

ПЪРВИ ЧАСОВИ__
Назад тогава! Нашият началник
не ще да има нищо общо с него.
ВТОРИ: ЧАСОВИ__
Ти своя Рим в пожари ще го видиш,
преди да разговаряш с Кориолан.

МЕНЕНИЙ:
Момчета, ако вашият началник
говорил е за Рим пред вас, безспорно
дочували сте името Менений.
Това съм аз.

ПЪРВИ ЧАСОВИ__
И ти да си, назад!
Туй твое име не минава тука.

МЕНЕНИЙ:
Послушай, драги! Аз съм много близък
със твоето началство. Бях за него
онази книга, във която всички
четяха несравнената му слава,
не без украса тук-таме; защото
аз своите приятели (а той
е пръв сред тях) съм хвалил, докъдето
търпеше правдата. Дори понявга —
като при кегли на неравно — съм я
надхвърлял малко и печат поставял
върху полуизмислици... Така че
ще трябва да ме пуснеш.

ПЪРВИ ЧАСОВИ__
Ще прощаваш, уважаеми, ама даже и да си казал в негова полза толкоз лъжи, колкото думи изрече сега в свой интерес, пак няма да минеш. Няма — даже и да си бил толкоз добродетелен в лъжите, колкото си сега с жените. Тъй че кръгом!

МЕНЕНИЙ:
Слушай, човече: името ми е Менений и аз съм бил винаги пръв привърженик на твоя началник.
ВТОРИ: ЧАСОВИ__
Ти може — както сам казваш — да си бил негов лъжец, но аз като негов боец, ти казвам, че няма да минеш. Затова да видим гърба ти!

МЕНЕНИЙ:
Можеш ли ми каза дали е обядвал? Знаеш, не искам да говоря с него, преди да се е нахранил.

ПЪРВИ ЧАСОВИ__
Я кажи, ти римлянин ли си?

МЕНЕНИЙ:
Да, както и твоят началник.

ПЪРВИ ЧАСОВИ__
Тогава трябва да мразиш Рим като него. Какво си представяте вие там? Прогонихте единствения, който можеше да ви защити; сами, от невежа глупост, предадохте своя щит на противниците си и сега си мислите, че ще ви отърват от разплатата му хленчът на вашите баби, слепените длани на девиците ви и треперливите увещания на изкуфели дъртаци като теб? Вярвате ли, че ще угасите пожара, в който подир малко ще пращи градът ви, с такъв немощен дъх? Лъжете се! Затова връщай се в Рим и кажи на всички там да се готвят за изпълнението на присъдата. Защото тя е произнесена. Нашият началник се е заклел, че няма да има прошка за вас.

МЕНЕНИЙ:
Слушай, ти, глупако! Ако този, който е над тебе, знаеше, че съм тук, щеше да ме посрещне с уважение.

ПЪРВИ ЧАСОВИ__
Началникът не те и познава!

МЕНЕНИЙ:
Не твоят началник, а главнокомандващият ви!

ПЪРВИ ЧАСОВИ__
Главнокомандващият не дава спукана пара за теб. Тръгвай, казах ти, докато не съм ти пуснал последната капка кръв! Тръгвай, ти от дума не разбираш ли? Тръгвай, че...

МЕНЕНИЙ:
Чакай де! Чакай!... Ей! Ей!...

Влизат Кориолан и Авфидий.

КОРИОЛАН:
Какво става тук?

МЕНЕНИЙ:
Ха сега, негоднико! Сега ще се оплача от теб! Ще видиш не съм ли уважаван! Ще разбереш, че не може всеки мухльо на пост да ми препречва пътя към моя син Кориолан! Отгатни сега по туй как ще ме приеме дали те чака само бесилката, или някой друг начин за умирачка, по-траен за зрителите и по-нетраещ се за теб. Зяпай пред това сега и припадай, пред което ще стане!
Към Кориолан.
Съветът на всемогъщите богове да се грижи в непрекъснато заседание за личното ти щастие и да те обича не по-малко от твоя стар отец Менений! О, синко, синко! Ти готвиш за нас пожар, но виж влагата на тези очи може да го угаси! Дълго ме молиха да дойда при теб и едва когато се убедих, че само аз мога да те разубедя, се оставих да бъда издухан от въздишките им през градските порти и ето — заклинам те да простиш на Рим и на своите разкайващи се сънародници. Да размекнат добрите богове гнева ти в техните сълзи и да плиснат остатъка му върху този дръвник, този пън, който ме препъна в пътя ми към теб!

КОРИОЛАН:
Върви си!

МЕНЕНИЙ:
Как? Защо?

КОРИОЛАН:
Аз нямам вече
съпруга, майка, чедо. Таз ръка е
подвластна другиму. Гладът за мъст
е в мойта гръд, но правото за прошка —
в гръдта на волсците. Не се надявай!
Страхливата измяна ще отрови
предишните ни близости, преди
мекосърдечието да ми спомни
как силни бяха те. Затуй върви си!
За просбата ти моите уши
по-здрави са, отколкото са здрави
вратите ви за мойта мощ. Но аз
обичах те все пак и затова
вземи туй тук — за тебе го написах
и щях да ти го пратя.
Подава му писмо.
Не, Менений,
не ща да слушам!... С този старец бяхме
в Рим много близки. Виждаш сам, Авфидий...

АВФИДИЙ:
Да, твърд си, виждам.

Той и Кориолан излизат.

ПЪРВИ ЧАСОВИ__
Та значи, уважаеми, вий сте бил Менений?
ВТОРИ: ЧАСОВИ__
Магическо име! Само каква сила има! А пътя си за дома помниш ли?

ПЪРВИ ЧАСОВИ__
Чу ли как само ни скастриха, задето не бяхме пропуснали твое величество?
ВТОРИ: ЧАСОВИ__
Та от какво, казваше, трябвало да припадна?

МЕНЕНИЙ:
Пет пари не давам нито за тоя свят, нито за началника ви! А пък такива същества като вас дори не ги забелязвам — толкова са ми нищожни! Който е решил сам да мре, не го е страх, че друг щял да му помогне в тая работа. Да прави началникът ви каквото ще! А вие си останете каквито сте и само нищожеството ви да расте с годините! Казвам ви каквото ми бе казано: "Махайте се!"

Излиза.

ПЪРВИ ЧАСОВИ__
Достоен човек все пак.
ВТОРИ: ЧАСОВИ__
Достоен човек е нашият началник. Той е канара, дъб, дето буря го не мръдва!

Излизат.


Трета сцена

В палатката на Кориолан.
Влизат Кориолан, Авфидий и други.

КОРИОЛАН:
Обсадата на Рим започва утре.
От тебе, съначалнико Авфидий,
държавата на волсците очаква
да чуе дали честно съм ви служил
във този поход.

АВФИДИЙ:
В наша полза беше
най-малката ти стъпка, ни за миг
на римските молби ти слух не даде,
отблъсна даже шепота на близки,
уверени в успеха си.

КОРИОЛАН:
Тоз старец,
когото върнах тъй убит във Рим,
ме любеше по-силно от баща,
боготвореше ме. За тях било е
последен изход туй, да ми го пратят.
Заради дружбата ни аз (макар че
държах се хладно с него) му предложих
отново тез условия, които
преди отхвърлиха, а и сега
не могат да приемат. Толкоз малко
отпуснах му, за да окажа чест
на него, който бе очаквал много.
На нови ходатайства и молби —
държавни или лични — вече няма
да давам слух...
Шум отвън.
Какъв е този шум?
Нима обетът ми, едва изречен,
е вече застрашен? Не, аз съм твърд!
Влизат Виргилия, Волултия, Валерия, Малкият Марций и Свита.
Жена ми първа, а след нея тази,
чиято ценна форма е отляла
таз моя плът, поела за ръчица
детенцето ми!... Не, махни се, обич!
Права природни и семейни връзки,
разкъсвайте се! Ти, неумолимост,
бъди едничката ми добродетел!
Не ме засягат тез поклони, тези
очи на гълъбица, пред които
и боговете биха нарушили
обета си!... Размеквам се! А аз съм
от глина като всички! Мойта майка
пред мен склонена, сякаш че Олимп
се кланя на къртичина! Синът ми
с молба в очичките, която кара
Природата да вика в мен: "Смили се!"
Не, нека волсците със своя плуг
обърнат Рим и разорят страната!
Аз няма като патенце да следвам
инстинкта си, аз твърд ще бъда, сякаш
човек е сам на себе си създател
и родства не признава!

ВИРГИЛИЯ:
Мъжо мой,
нима не ме познаваш?

КОРИОЛАН:
Тез очи
са други, не онези, със които
ви гледах в Рим.

ВИРГИЛИЯ:
Не, ний сме променени
от мъката, довела ни при теб.

КОРИОЛАН:
Като актьор, забравил свойта роля,
провалям се... О, най-добро във мен,
прости жестокостта ми, без да казваш:
"Прости на Рим!"... О, таз целувка — дълга
като живот в изгнание и сладка
като разплата! Устните ми, скъпа —
кълна ти се в ревнивата Юнона! —
я пазят непорочни оттогава
за този миг... О, богове, аз бъбря,
а най-почтената от всички майки
очаква моя поздрав! О, коляно,
печатай във земята знак на почит,
каквато друга майка не познава!

Коленичи.

ВОЛУМНИЯ:
Вдигни се с благослов и нека аз
върху възглавката на този кремък
окажа ти необичайна почит,
като че ли съм бъркала до днеска
закона между майка и дете!

Коленичи.

КОРИОЛАН:
Да коленичи майка ми пред мен?
Тогава песъчинките крайбрежни
да шибат безочливо светилата;
зефирите да мятат горди кедри
до слънцето; да няма невъзможно,
щом туй възможно е!

ВОЛУМНИЯ:
Боецо мой,
спомогнах аз да израстеш такъв!
Познаваш ли коя е тази с нас?

КОРИОЛАН:
Сестрата на Публикола? Как не!
Здравей, Валерия, луна на Рим,
по-девствена от ледните висулки,
красящи с непорочната си хубост
Дианиния храм!

ВОЛУМНИЯ:
А туй е твойто
конспектче малко, но което може,
разгърнато от Времето, да стане
като баща си.

КОРИОЛАН:
Богът на войната
със разрешение на Зевс да вдъхне
във мислите ти доблест, та да бъдеш
във битките като маяк в морето:
вълните да посрещаш и да носиш
спасение на който те съгледа!

ВОЛУМНИЯ:
Коленичи!

КОРИОЛАН:
О, страшният ми воин!

ВОЛУМНИЯ:
И той ведно с Валерия, с жена ти
и с мен дошъл е да...

КОРИОЛАН:
Мълчете, майко!
Ни дума повече! Или щом трябва
да молите за нещо, то помнете:
не искайте от мен неща, които
под клетва обещал съм да не върша —
войската си аз няма да разпусна
и няма с римските занаятчии
да преговарям повече! И, моля,
недейте ми доказва колко туй е
против природата! Не се мъчете
да изстудите жарката ми мъст
със хладни доводи!

ВОЛУМНИЯ:
О, стига, стига!
Разбрахме, че не ще получим нищо,
понеже нямаме какво да просим
освен това, което ни отказа.
Но за да падне, като кажеш "не",
срамът върху упорството ти — слушай!

КОРИОЛАН:
Внимавай ти, Авфидий, и вий, волсци!
Без вас не ща от Рим да чуя нищо...
Молбата ви?

ВОЛУМНИЯ:
И неми да стоим,
тез дрехи и видът ни ще ти кажат
какъв живот сме водили, откакто
ти бе прогонен. Помисли си колко
сме по-злочести ний от всички други
жени на този свят, щом тез очи,
наместо да блестят, и тез сърца,
наместо да танцуват при вида ти,
очите плачат, а сърцата стенат
затуй, защото ти накара майка,
жена, дете да гледат своя син,
съпруг, баща без жалост да разкъсва
отечеството си! И твойта злоба
за нас, нещастните, е дваж по-страшна,
защото ти на нас отне дори
молитвите, които са утеха
за всеки друг: кажи ни, как да молим
небето за победата на Рим —
което е наш дълг — и в също време
за твоята — което е наш дълг?
Едно от двете: трябва да загубим
или отечеството си, или
теб, който си във него наша радост!
Очаква ни беда неотвратима,
дори и да изпълнят боговете,
което им поискаме, защото
ти или ще преминеш в белезници,
проведен из града като изменник,
или връз неговите съсипии
ще стъпиш триумфално увенчан,
загдето си пролял кръвта на свойте
жена и син. За себе си аз няма
да чакам свършека на таз война —
не те ли убедя да се покажеш
великодушен към двете страни —
наместо да помагаш на едната
да срине другата — повярвай, сине,
преди да тръгнеш срещу Рим, ще стъпчеш
утробата, която ти е дала
живот на тоя свят!

ВИРГИЛИЯ:
И таз, която
дари ти този син, за да запази
чрез него името ти от забрава!

МАЛКИЯТ МАРЦИЙ:
Мен няма да ме стъпче! Аз ще бягам
и после, щом порасна, ще се бия!

КОРИОЛАН:
Не щеш ли да омекваш, стой далеч
от женски лик и от детинска реч!
Премного чух.


ВОЛУМНИЯ:
Не ни оставяй тъй!
На волсците ти служиш и ако
за да спасим родината си, ние
те молехме за техния разгром,
ти с право би могъл да ни упрекнеш,
че тровим твойта чест. Но ний те молим
да станеш помирител между двата
враждуващи народа, та едните
да си рекат: "Показахме се щедри",
а другите: "Показахме се мъдри"
и в хор щастлив да те благословят
за сключения мир. Ти знаеш, сине,
несигурен е краят на воините,
а пък едно за таз война се знае:
че ако ти превземеш Рим, в награда
ще имаш само туй, че твойто име
ще бъде вред сподиряно от клетви
и летописните за теб ще пишат:
"Той беше благороден, но накрая
окаля свойта чест и разруши
родината си, за да всява ужас
сред бъдещите люде." Говори!
Ти винаги стремил си се да стигнеш
върха на благородството, като
по примера на Юпитер издуеш
със грозен грохот бузите безкрайни
на въздуха, а след това изчерпиш
страхотния заряд на своя гръм
във цепене на дъбове. Приказвай!
Нима злопаметството е достойно
за благородния? Кажи му, дъще!
Той глух е за плача ти! Хайде, внуче!
Успей със детски глупости там, дето
о камък удря възрастният ум!
Едва ли има на света човек
по задължен към майка си, а ето,
държи ме като улична жена,
изложена във стеги! Ни веднъж
към майка си не си бил ласкав ти,
когато — бедна квачка, не желала
втор полог — само клоках покрай теб
и пращах те на бран, за да се върнеш
покрит със чест! Кажи ми, че ти искам
нечестно нещо и ме отритни,
но ако то е честно, ти без чест си
и боговете ни ще те накажат,
задето ми отказваш туй, което
дължиш ми като син!... Обръща гръб.
Коленичете! Нека го посрамим!
"Кориолан" нали е — по върви му
да бъде горд, а не да се разтапя
пред женски хленчове. Коленичете!
За сетен път. И да се върнем в Рим,
за да умрем сред своите... О, виж го,
горкичкото! Не знае какво иска,
но вдигнало и то след нас ръчици,
подкрепя нашата молба при туй
със доводи по-силни от онези,
с които ти отблъсваш я... Но стига,
достатъчно стояхме! Тоз човек
е волск по кръв, волскиня му е майка
и за волскиня женен е в Кориоли;
а приликата с туй дете от Рим
е сигурно случайна. Сбогом! Млъквам,
додето Рим превърне се на клада,
след туй ще чуеш нещо!

Кориолан хваща ръката й и я държи безмълвен известно време.

КОРИОЛАН:
Майко, майко,
какво направи? Виж небето горе
разтваря се и боговете гледат
туй зрелище, което с теб играем
против природата. О, майко, майко!
За Рим спечели ти победа трудна,
но своя син — о, вярвай ми, о, вярвай! —
със нея ти излагаш на опасност,
огромна, ако не и смъртоносна.
Но тъй да е! Авфидий, аз войната
не смогнах да довърша, но ще сключа
изгоден мир! Кажи, ти би ли бил
по-скъп на слух, по-сдържан на отстъпки
към майка си? Отговори, Авфидий!

АВФИДИЙ:
И аз се трогнах.

КОРИОЛАН:
Сигурен бях в туй!
И моите очи не овлажняват
от дребно нещо. Но какви да бъдат
условията ни? Самият аз
не ще се върна в Рим. Ще дойда с вас —
поддържай ме в съвета!... Майко скъпа!
Съпруго моя!

АВФИДИЙ:
Радвам се, че ти
допусна чест и милост да се сблъскат
в душата ти. Това ще ми възвърне
загубеното щастие.

КОРИОЛАН:
Но първо
ще пийнем заедно и ще ви връчим
свидетелство, по-силно от словата,
което Рим ще трябва да ни върне
с печата си до нашия. Да влезем!
Жени достойни, Рим дължи ви храм
във ваша чест. Ако не бяхте вие,
не би получил той със всички свои
войници — италийски и съюзни —
подобен мир!

Излизат.


Четвърта сцена

Площад в Рим.
Влизат Менений и Сициний.

МЕНЕНИЙ:
Виждаш ли оня камък на Капитолия, крайъгълния?

СИЦИНИЙ:
Виждам. Е, какво?

МЕНЕНИЙ:
Ако можеш да го поместиш с кутрето си, значи има надежда жените — и главно майка му — да го увещаят. Но мен ако питаш, и толкоз надежда няма. Гърлата ни са осъдени и чакат само изпълнението на присъдата.

СИЦИНИЙ:
Как може човек да стане съвсем друг за тъй кратко време!

МЕНЕНИЙ:
И пеперудата е съвсем друга от гъсеницата, а е била гъсеница преди това. Марций беше човек, но се превърна в дракон — израснаха му крила и не е вече прежната пълзяща твар!

СИЦИНИЙ:
Той обичаше много майка си.

МЕНЕНИЙ:
И мене също. Но сега помни майка си, колкото осемгодишен кон помни своята. От лицето му и най-зрялото грозде става кисело. Като върви, прилича на стенобойна машина и земята тръпне под стъпките му. Той може с поглед да ти промуши броня, гласът му е бронзов като набат, а каже ли "хм", сякаш барабани гърмят. Седи на престола като статуя на Александър Велики и заповедите му се изпълняват, преди да ги е изрекъл докрай. За да бъде бог, му трябва само малко безсмъртие и едно небе за трона му.

СИЦИНИЙ:
И милосърдие, ако си го нарисувал вярно.

МЕНЕНИЙ:
Нарисувах го от живо. Ще видиш с какво милосърдие ще се върне майка му. От него можеш да изцедиш толкоз милосърдие, колкото мляко от мъжкия тигър. Нещастният ни град скоро ще се убеди в това. И всичко туй е заради вас!

СИЦИНИЙ:
Да ни закрилят боговете!

МЕНЕНИЙ:
Не, този път няма да поискат. Когато го пращахме в изгнание, ние забравихме за тях, а сега, когато той се връща, за да ни строши вратовете, те ще забравят за нас.

Влиза Вестител.

ВЕСТИТЕЛЯТ:
Трибуне, ако мил ти е животът,
укривай се! Народът залови
събрата ти и влачи го със вик
из улиците. Чух ги да крещят,
че щели да го късат на парчета,
ако жените върнели се също
без блага вест.

Влиза Втори Вестител.

СИЦИНИЙ:
Какви са новините?
ВТОРИ: ВЕСТИТЕЛ__
Добри, добри! Жените победиха!
Кай Марций и войската му от волсци
се вдигнаха! О, светъл ден за Рим!
Дори прогонването на Тарквиний
не го е тъй зарадвало!

СИЦИНИЙ:
Чуй, друже,
уверен ли си, че говориш правда?
Съвсем ли си уверен?
ВТОРИ: ВЕСТИТЕЛ__
Да, съвсем!
Тъй както в туй, че слънцето е огън!
Къде си бил, та още се съмняваш?
Морето в прилив не тече под моста
тъй мощно, както втурна се тълпата
през градските врати! Но чуйте, чуйте!
Звук на тръби, обои, барабани. Шум на тълпа.
От зилове, тромпети, барабани,
цимбали, флейти, възгласи на радост
танцува слънцето!

Радостни викове.

МЕНЕНИЙ:
Това е явно
щастлива вест. Отивам да ги срещна.
Волумния — това се казва ум!
Тя само струва колкото цял град
сенатори и консули, цял свят
трибуни като теб! Изглежда, днеска
добре си се помолил — тази сутрин
за десет хиляди гърла от ваште
не давах грош! Чуй само как ликуват!

Шумът и музиката се засилват.

СИЦИНИЙ:
За тази вест небето ще ти връща,
но приеми и мойта благодарност.
ВТОРИ: ВЕСТИТЕЛ__
Ний всички имаме добри причини
да бъдем благодарни.

СИЦИНИЙ:
Те са близко.
ВТОРИ: ВЕСТИТЕЛ__
Пред портите.

СИЦИНИЙ:
Да идем да ги срещнем
и да се включим в общия възторг!

Излизат.


Пета сцена

Рим. Улица недалеч от градските врати.
Влизат и преминават през сцената Волумния, Виргилия и Свита, придружени от Сенатори, Патриции и Граждани.

ПЪРВИ СЕНАТОР:
Посрещайте застъпничките римски!
Сберете се, славете боговете,
палете тържествуващи огньове,
цветя ръсете в техните нозе,
надвивайте вика, със който беше
прогонен Марций, та, дочул привета
към майка му, да се завърне в Рим!
Добре дошли, жени! Добре дошли!

ВСИЧКИ:
Добре дошли, жени! Добре дошли!

Тръбен звук и барабанен бой. Излизат.


Шеста сцена

Площад в Кориоли.
Влиза Авфидий със Свита.

АВФИДИЙ:
Вървете във Съвета и кажете
на първенците, че съм тук. Това
връчете им и щом го прочетат,
да се сберат на главния площад,
където аз пред тях и пред народа
ще потвърдя написаното тук.
Тоз, който обвинява се в писмото,
е влязъл във града и се надява
със думи пред народа да очисти
вината си. Вървете!

Свитата излиза.
Влизат неколцина Съзаклятници.

ПЪРВИ СЪЗАКЛЯТНИК__
Здравей, началниче! Е, как се чувстваш?

АВФИДИЙ:
Като човек, убит от свойта милост,
отровен от пощадата си!
ВТОРИ: СЪЗАКЛЯТНИК__
Вожде,
ако държиш на замисъла, в който
ни включи за помощници, кажи,
и ний сме тук!

АВФИДИЙ:
Не мога да ви кажа.
Ще видим накъде клони народът.
ТРЕТИ СЪЗАКЛЯТНИК__
Народът ще се люшка, докогато
се борите; но който и да падне,
надвилият ще наследи гласа му.

АВФИДИЙ:
Така е, и за удара си аз
ще имам убедителен предлог:
на неговата вярност аз заложих
честта си и нагоре възвисих го,
а той с ласкателска роса поля
приятелите ми и тъй подсили
растежа си, като за тази цел
пречупи своя нрав, преди познат
като суров и твърд.
ТРЕТИ СЪЗАКЛЯТНИК__
Да, този нрав,
когато беше кандидат за консул,
му коства...

АВФИДИЙ:
Тъкмо стигнал бях до туй!
Изгнан за свойта твърдост, той потърси
приют в дома ми и подложи гърло
за моя нож. Приех го, приравних го
със себе си, открих му път нагоре,
предложих му да си избира войни
измежду мойте най-добри и свежи
за плановете си, собственоръчно
помагах му във жътвата на слава,
която той във своя хлев прибра.
И радостен, че си вредя самичък,
превърнах се от равен нему в нещо
като слуга и той за мойта служба
ми плащаше като на прост наемник
със снизхождение.

ПЪРВИ СЪЗАКЛЯТНИК__
Тъй беше, вожде.
Войската се учудваше, а после,
когато Рим бе негов и ний всички
се готвехме за плячка, не по-малка
от славата...

АВФИДИЙ:
Във тази точка аз
най-силно ще насоча своя удар:
за две-три капки очна мокрота,
по-лесна у жените от лъжата,
кръвта, потта на целия ни поход
продаде той. И ще умре за туй.
И аз ще се възмогна пак... Но чуйте!

Барабанен бой, тръбен звук и викове на тълпа.

ПЪРВИ СЪЗАКЛЯТНИК__
Ти влезе в родния си град като
обикновен вестител, неприветстван,
а той разцепва въздуха с тръбите
на своето пристигане!
ВТОРИ: СЪЗАКЛЯТНИК__
И тези
безпаметни глупци дерат гърла
за оня, който им изкла децата!
ТРЕТИ СЪЗАКЛЯТНИК__
Затуй, използвайки добрия случай,
преди със думи той да ги е трогнал,
ти дай му да опита твоя меч
и ний ще те последваме! Когато
го проснем бездиханен, ти ще можеш,
разказвайки посвоему нещата,
и доводите му да погребеш
ведно с трупа.

АВФИДИЙ:
Старейшините! Млък!

Влизат Старейшините на града.

СТАРЕЙШИНИТЕ:
Добре завърнал се дома, Авфидий!

АВФИДИЙ:
Не съм заслужил вашия привет.
Прочетохте ли, о, почтени старци,
писмото ми?

СТАРЕЙШИНИТЕ:
Прочетохме го.

ПЪРВИ СТАРЕЙШИНА:
С болка.
По-ранните си грешки той — аз мисля —
могъл би да изкупи, ала тази —
да свърши, гдето трябваше да почне;
да пропилее ползата от всички
военни набори; да ни остави
с разноски само, като сключи мир
с града почти превзет — такава грешка
не е простима.

АВФИДИЙ:
Чуйте го! Той иде.

Влиза — с барабанен бой и знамена — Кориолан, следван от Граждани.

КОРИОЛАН:
Приветствам ви, отци на този град.
Аз връщам се все тъй ваш предан воин,
незаразен от обич към родина
и подчинен на висшата ви воля
като преди. Узнайте, че успешно
проведох похода и стигнах с бой
до портите на Рим. Това, което
бе взето като плячка, надвишава
със трета разходите по войната.
Мир сключихме със не по-малко слава
за волсците, отколкото позор
за римляните. Ето тук, подписан
от консули и знатни, подпечатан
с клеймото на Сената, аз ви връчвам
изготвения договор.

АВФИДИЙ:
Отци,
преди да го четете, заявете
в лицето на изменника, че той
измамил е по най-безчестен начин
доверието ви!

КОРИОЛАН:
Изменник? Аз?

АВФИДИЙ:
Ти точно, Марций!

КОРИОЛАН:
Марций?

АВФИДИЙ:
Да! Кай Марций!
Или очакваш да те величая
във Кориоли с крадения прякор
"Кориолан"?
Старейшини на нашата държава,
на майка си и на жена си той
за няколко нещастни солни капки
предаде делото ни и отстъпи
града ви Рим — "ви", казвам! — като скъса
обета си тъй лесно, сякаш беше
прогнил конец. Веднъж не съзова
военния съвет, а пред сълзите
на своята кърмителка проциври
победата тъй срамно, че накара
по-младите слуги да се червят,
а старите бойци да се споглеждат
в учудване.

КОРИОЛАН:
О, чуваш ли го, Марсе?

АВФИДИЙ:
Не споменавай бога на бойците,
хлапе ревливо!

КОРИОЛАН:
Как?

АВФИДИЙ:
Тъй, както чу!

КОРИОЛАН:
Лъжецо, нямащ мяра, ти изду
това сърце премного за гръдта му!
"Хлапе"? Ах, раб! Простете, мъдри старци,
за пръв път не успявам да се спра!
Умът ви, уважаеми, аз зная,
ще зашлеви туй куче през устата,
а паметта му, на бразди все още
от моя бич, сама ще му натика
лъжите в гърлото!

ПЪРВИ СТАРЕЙШИНА:
И ти, и ти,
мълчете и ме чуйте!

КОРИОЛАН:
Накълцайте ме на парчета, волсци —
мъже, деца, започвайте! "Хлапе"!
Лъжливо псе, във ваште летописи —
ако не лъжат — пише, че в Кориоли
като орел, нападнал гълъбарник,
съм карал войните ви да пърпорят
наоколо ми! И го сторих сам!
"Хлапе" на мен?

АВФИДИЙ:
Нима, почтени старци,
ще изтърпите, този самохвалец
да ви припомня слепия успех,
за наш позор дарен му от фортуна?

СЪЗАКЛЯТНИЦИТЕ:
Смърт, смърт за туй!

ГРАЖДАНИТЕ:
Разкъсайте го на парчета!... Веднага и на място! Той уби сина ми!... Дъщеря ми!... Той уби племенника ми!... Убиец на баща ми!
ВТОРИ: СТАРЕЙШИНА:
Ръцете долу! Тихо! Тоз човек
е благороден. Гръмката му слава
обхванала е земното кълбо
и провинението му ще бъде
разгледано в съда. Мълчи, Авфидий!
Не подстрекавай към саморазправа!

КОРИОЛАН:
Да можех срещу теб и всички твои
авфидиевци да размахам своя
законен меч!

АВФИДИЙ:
Нахален негодяй!

СЪЗАКЛЯТНИЦИТЕ:
Смърт! Смърт! Убийте го!

СТАРЕЙШИНИТЕ:
Назад! Назад!

Съзаклятниците измъкват мечове и пробождат Кориолан, който пада мъртъв. Авфидий слага крак върху трупа му.

АВФИДИЙ:
Изслушайте ме, господари мои!

ПЪРВИ СТАРЕЙШИНА:
О, Тул!
ВТОРИ: СТАРЕЙШИНА:
Духът на храбростта ще лее сълзи
над делото, извършено от теб!

ТРЕТИ СТАРЕЙШИНА:
Не го настъпвай!... Мечовете скрийте!
Спокойствие!

АВФИДИЙ:
Старейшини почтени,
като узнаете — но не сега,
в тоз пристъп, предизвикан от тогова —
каква опасност криел е за вас
животът му, тоз край ще ви възрадва.
Викнете ме в съвета си и аз
ще ви докажа вярната си служба
или безропотно ще понеса
най-тежката ви казън!

ПЪРВИ СТАРЕЙШИНА:
Изнесете
трупа навън и нека бъде той
оплакан от нас всички! Досега
не е изпращал глашатай към гроба
по-ценен прах.
ВТОРИ: СТАРЕЙШИНА:
Със свойта избухливост
донякъде той снема от Авфидий
вината за таз кръв. Да вземем злото
откъм доброто му!

АВФИДИЙ:
Гневът ми стихна
и мъка ме раздира. Трима войни
измежду най-добрите — аз, четвърти —
да понесат трупа! Ти, скръбен марш
отмервай с барабана си! А вие
склонете копия! Макар лишил
от синове и от мъже не малко
жени на този град — които още
оплакват с люти сълзи своите близки, —
той беше мъж със стъпки величави
и спомен благороден ще остави.
Повдигай!
